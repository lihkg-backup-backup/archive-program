{"tid":684305,"cid":12,"subCid":0,"title":"[Controlinear x 女巴迷] KM Kitchen","createTime":"2018-05-30T12:07:31.000Z","updateTime":"2018-07-27T13:42:02.000Z","uid":141995,"like":2,"dislike":3,"uniUserReply":2,"replies":[{"pid":"3c9dbb94d638ddb95d2ee5f1384e1986fae5a3e4","tid":684305,"uid":141995,"like":0,"dislike":0,"score":0,"citedBy":0,"replyTime":"2018-05-30T12:07:31.000Z","msg":"呢個係一個關於 Controlinear . .  . 呀唔係！係 Centroliner 、一名女巴迷同一間流動巴士餐廳嘅故事<br />\n<br />\n本故事於星期日、二、五發表，敬請留意"},{"pid":"da75c8054755e4b71a92f4ac6e33dec4f61000ef","tid":684305,"uid":141995,"like":0,"dislike":0,"score":0,"citedBy":0,"replyTime":"2018-06-01T05:55:50.000Z","msg":"*** 謹向一代名車 Neoplan Centroliner 致敬 ***<br />\n<br />\n(01) 巴膠之夢<br />\n<br />\n話說有一朝，Kate 同 Maud 拎住份劇本，上到去作者辦公室，想找作者悔氣 . . .<br />\n<br />\n佢哋一開門見到作者，就即刻撕開份劇本，然後掟向作者 . . .<br />\n<br />\nMaud：<br />\n「你個作者吖！寫到我哋十惡不赦壞事做盡，連人肉意粉都寫得出 . . . 我哋開餐廳o架！你叫我哋以後點做生意呀吓？你點賠俾我哋？」<br />\n<br />\n作者：「咁你哋想我點賠俾你哋先？」<br />\n<br />\nMaud 一時諗唔到，Kate 於是接力：<br />\n「點賠？幫我哋寫返個故，唱返好我哋囉！」<br />\n<br />\n作者暗笑：「乜你哋唔怕我會趁機再出招整蠱你哋咩？」<br />\n<br />\nMaud 聽到呢句，幾乎想衝埋嚟同作者「開片」，只係 Kate 拉住佢。<br />\n<br />\nMaud：「放手！呢啲衰人真係要教訓吓！」<br />\n<br />\n作者：「但你哋嗰陣玩得好過癮o架噃！唔係咩？例如你哋折磨 Wilma 嗰次呢 . . .」<br />\n<br />\nMaud 開始感到唔夠作者鬥，於是忍唔住攬實 Kate 爆喊：<br />\n「作者正衰人！佢連我哋啲蘇州屎都拎返出嚟講！」<br />\n<br />\n見到呢個場面，作者都感到有啲唔好意思：<br />\n「你想我幫你哋寫個靚故？OK！冇問題！但你哋要等吓，我要完成埋我手頭呢個故先！」<br />\n************************************************************************************<br />\n百無了賴嘅一日 . . . <br />\n<br />\nMaud：「今日又冇生意喇唉，真係多得個作者唔少 . . . 」<br />\n<br />\nKate 同 Maud 響一個 Food Court 入面開食肆，近排生意一落千丈 . . .<br />\n<br />\nKate：「咁搞法我哋仲維持得幾耐？」<br />\n<br />\nMaud：「唔知呀唔知呀！我唔想再諗喇！」<br />\n<br />\nKate：「其實 Maud 你 . . . 有冇諗過轉型？」<br />\n<br />\nMaud：「你估話轉就轉咩？唉 . . .」<br />\n<br />\nKate：「唔知點解，我心裏面忽然有啲好特別嘅諗法 . . .」<br />\n<br />\nMaud：「咦？唔通作者佢開始發功？」<br />\n<br />\nKate：<br />\n「咦？有巴士公司搞緊個『退役巴士捐贈計畫』，不如我哋投架巴士返嚟玩吓，好冇？」<br />\n<br />\nMaud 冇佢咁好氣，佢心諗：<br />\n「你個 Kate 係咪餓到癡咗線？咁都諗得出 . . .」<br />\n<br />\nMaud：「你鐘意投就投飽佢！我收舖先！」<br />\n************************************************************************************<br />\n收舖之後，Kate 同 Maud 佢哋一齊落到商場樓下巴士站等巴士，點知 . . .<br />\n<br />\n「砵砵！」<br />\n<br />\n響站尾有架巴士開著燈，有人由架巴士上面落嚟叫佢哋上車。<br />\n<br />\n嗰架巴士個車牌，係 JU4767 . . .<br />\n************************************************************************************<br />\n究竟架巴士嘅出現係代表乜？我望唔透，我真係望唔透 . . .<br />\n<br />\n下一集：《老闆的使命》，星期日發表"},{"pid":"9952fffb348dd1c3adea5b20a00cc3c0339bfbde","tid":684305,"uid":141995,"like":0,"dislike":0,"score":0,"citedBy":0,"replyTime":"2018-06-03T10:50:49.000Z","msg":"(02) 老闆的使命<br />\n<br />\n「你哋想點呀？」<br />\n<br />\n俾人拖上車嘅 Kate 同 Maud，異口同聲問同一個問題。<br />\n<br />\n「『順風車試驗計畫』，信不信由你！不過估唔到幾年冇見，你連我都唔認得 . . .」<br />\n戴住黑超駕駛巴士嘅姐姐如此答返佢哋。<br />\n<br />\nKate：「你係 . . . ？」<br />\n<br />\n巴士姐姐除低眼鏡：「咁你記得我係邊個喇啩？」<br />\n<br />\n響 Kate 同 Maud 眼前出現嘅，係佢哋嘅舊同學 Poppy。<br />\n<br />\nMaud：「Poppy？你幾時學識揸巴士o架？」<br />\n<br />\nPoppy：「Well . . . 三年前到啦，我夠資格去考巴士牌咪考咗個牌返嚟囉~」<br />\n<br />\nKate：「架巴士 . . . 你唔係偷返嚟o架話？」<br />\n<br />\nPoppy 笑咗出嚟：「我駛偷？你估我係嗰啲癡情巴膠？呢架車我投返嚟o架！」<br />\n<br />\nMaud：「咁呢架車仲載得人o架咩？」<br />\n<br />\nPoppy：「嗯 . . . 其實原則上就唔得嘅，不過掛塊試車牌咪可以載四個咁囉！」<br />\n<br />\nKate：「咁點解你揀買呢架巴士？」<br />\n<br />\nPoppy：「你問返作者啦，佢慫恿我去投o架！佢話呢架個牌靚喎 . . .」<br />\n<br />\nMaud 吐糟：「JU4767 有幾靚？」<br />\n<br />\nPoppy：<br />\n「唔知呢？我淨係知拎車嗰陣架車殘到冇朋友，副 Engine 又好似壞壞哋唔願郁咁 . . .」<br />\n<br />\nMaud 吐糟：「Poppy 姐姐，恭喜你被騙了！」<br />\n<br />\nPoppy：<br />\n「哈哈！不過整過之後架車的確係唔錯嘅，揸慣咗揸起上嚟幾舒服！唔信嘅話你同 Kate 可以坐響後面感受吓！」<br />\n<br />\n於是 Kate 同 Maud 好認真咁去感受吓架車，認真到不知不覺瞓著埋 . . . <br />\n****************************************************************************************<br />\n第二朝。<br />\n<br />\nMaud 一醒返，見到佢同 Kate 仲響架巴士上面 . . .<br />\n<br />\n而架巴士，停咗響一個爛地停車場入面 . . .<br />\n<br />\nKate 仲發緊開口夢：「下一站設有分段收費 . . .」<br />\n<br />\nMaud：「喂 Kate！醒喇喂！呢度邊度嚟？」<br />\n<br />\n睡眼惺忪嘅 Kate，望一望週圍：「哦？下一站係邊度？」<br />\n<br />\nMaud：「醒吓啦！Kate！我真係想知呢度係邊度嚟就真！」 <br />\n<br />\n此時 Poppy 拎住一份早餐嚟到：「早餐到！」<br />\n<br />\n見到份早餐，Maud 感到好好奇：「車廂入面唔係嚴禁飲食o架咩？」<br />\n<br />\nPoppy 聽到之後笑咗出嚟：「都話架巴士係我私有產業咯！食啦！」<br />\n<br />\n一路食早餐，一路望住個車廂內籠，Maud 同 Kate 都感到好好奇。<br />\n<br />\n「如果俾著係你哋，你哋會點用架巴士？」Poppy 忽然問起 Maud 同 Kate。<br />\n<br />\n「點用？」Maud 同 Kate 心入面充滿疑問。<br />\n<br />\nPoppy：「不如我帶你哋上樓上睇睇！」<br />\n<br />\n上到樓上，Maud 同 Kate 見到部車車頭塊無敵景觀大玻璃，感到嘆為觀止。<br />\n<br />\nKate：「乜香港出現過視野咁開揚嘅巴士o架咩？」<br />\n<br />\nPoppy：<br />\n「係o架！不過呢款車多數派去來往市區及新界西北一帶嘅路線，如果你住響市區嘅話，咁或者少啲機會搭到 . . . 等陣先，你有冇搭過 106？」<br />\n<br />\nKate：「106？去邊o架？我聽都未聽過 . . .」<br />\n<br />\nPoppy：<br />\n「你住開九龍西應該少搭，呢條由黃大仙去小西灣嘅路線對面海間公司有一段時間經常派呢款車去行。」<br />\n<br />\nMaud：「咁我同 Kate 係咪應該搵一日試搭一吓？」<br />\n<br />\nPoppy：「Well . . . 不過佢哋都退緊呢款車，未必咁易遇到 . . .」<br />\n<br />\n聽到呢一句，Maud 同 Kate 心入面沉一沉 . . .<br />\n<br />\nPoppy 見到咁，忽然彈咗一句出嚟：<br />\n「其實我今次帶你哋嚟係有一件事想同你哋商量，如果 . . .」<br />\n************************************************************************************<br />\n有架巴士係幾好嘅，之但係，如果架巴士淨係可以玩一年 . . .<br />\n<br />\nOh Well . . .<br />\n<br />\n下一集：《時限任務》，星期二發表"},{"pid":"d075ed5d54487ea52921981c53527c3182aee1d4","tid":684305,"uid":141995,"like":0,"dislike":0,"score":0,"citedBy":0,"replyTime":"2018-06-05T07:02:50.000Z","msg":"(03) 時限任務<br />\n<br />\nPoppy：<br />\n「其實我今次帶你哋嚟係有一件事想同你哋商量，如果 . . . 我將架巴士拎嚟同你哋間餐廳合作，你哋點睇？」<br />\n<br />\nMaud：「你想講 . . . 巴士 . . . 餐廳？」<br />\n<br />\nPoppy 微微點頭：<br />\n「我諗緊嘅係一種流動嘅餐廳，即係類似依家嘅『觀光美食遊』咁，不過我諗如果可以提供新鮮即製熱食，即係唔係微波爐食物嗰類，唔知有冇得諗？」<br />\n<br />\nKate：「咁你有冇爐具先？」<br />\n<br />\nPoppy：「爐具 . . . 呢層 . . .」<br />\n<br />\nMaud：「用電磁爐可唔可行？」<br />\n<br />\nPoppy：「電磁爐 . . . 等我諗諗先 . . .」<br />\n<br />\n於是 Poppy 上網搜尋關於巴士入面設有廚房嘅資料，結果竟然俾佢搵到相關圖片 . . .<br />\n<br />\n一架 1981 年出廠嘅 Leyland Atlantean . . .<br />\n<br />\nPoppy：「嗱你哋睇吓！咁即係技術上可行啦！」<br />\n<br />\nMaud：「但車款都唔同 . . .」<br />\n<br />\nPoppy：「架架巴士都一樣o架啦，唔係咩？」<br />\n<br />\nMaud 有少少猶疑。<br />\n<br />\nKate：「咁你打算點改架車？」<br />\n<br />\nPoppy：「呢層 . . .」<br />\n<br />\n一時間，三個女仔都冇聲出 . . .<br />\n<br />\nMaud：「喂阿姐，巴士呢樣嘢我哋識條鐵咩 . . .」<br />\n<br />\nKate：「咁即係點呀？」<br />\n<br />\nPoppy：「我點知 . . .」<br />\n<br />\nMaud：「咁講完啦！拎架巴士去劏算啦！」<br />\n<br />\n於是 Maud 二話不說，想衝埋去司機位度，但係俾 Poppy 捉實右手 . . .<br />\n<br />\n而同一時間，Maud 左手已經掂到個 horn . . .<br />\n<br />\n「砵~~~~~~~~~」<br />\n<br />\nPoppy 急起上嚟一手拉開 Maud：「駛唔駛玩咁大？」<br />\n<br />\nKate：「不如交返俾作者幫我哋改 . . .」<br />\n<br />\nMaud：「唔通佢會免費幫我哋改裝？」<br />\n<br />\n總之如是者，經過三個女仔日以繼夜夜以繼日咁哦到作者心都煩埋之後，作者終於忍唔住衝咗上司機位，然後直接將架巴士開去劏 . . . 呀唔係，係開去搵人幫手改裝！<br />\n<br />\n經過接近半個月之後，架巴士終於完成改裝，下層變成廚房，上層減少座椅並加裝枱面，再交俾運輸署驗車之後，總算出到街。<br />\n<br />\n只不過 . . .<br />\n<br />\n作者：「喂，架車行得一年，之後無法續牌 . . .」<br />\n<br />\nPoppy：「咁即係點？」<br />\n<br />\n作者：<br />\n「即係 . . . Well . . . 玩架車玩夠一年儲夠錢之後，你再買過架車重新改裝過啦！」<br />\n<br />\n當刻 Poppy 嬲到即刻 Cut 電話，然後響架車上面攬實 Maud 爆喊：<br />\n「究竟我依家響度做緊乜？」<br />\n<br />\nMaud 唔知點解 Poppy 喊得咁厲害，但見到 Poppy 喊成咁，於是不斷安撫佢：<br />\n「乖啦妹妹，最多姐姐我再買過架巴士俾你 . . .」<br />\n<br />\n就係咁，Maud 莫名其妙咁食咗 Poppy 一拳 . . .<br />\n<br />\nMaud：「好痛呀！乜事呀？」<br />\n<br />\nPoppy：「作 . . . 作者佢話架車最多淨係可以玩一年 . . .」<br />\n<br />\nMaud：「咁你都唔駛打我啩？！」<br />\n<br />\nPoppy：「Sor . . . Sorry 呀，Maud . . .」<br />\n<br />\n總而言之，架巴士都算準備就緖，只不過 . . .<br />\n<br />\n「邊個負責煮嘢食？！」<br />\n************************************************************************************<br />\n「流動巴士餐廳」計畫正一步步咁實現，而響實現嘅過程入面，有時都要有一啲食甜品嘅時間 . . .<br />\n<br />\n下一集：《蘋果批》，星期五發表"},{"pid":"35d522b8b90f8efd71b9e33b0a57ea2e2f6d6031","tid":684305,"uid":185094,"like":1,"dislike":0,"score":1,"citedBy":1,"replyTime":"2018-06-05T08:33:53.000Z","msg":"膠到連巴膠都唔睇真係好咩<img src=\"/assets/faces/normal/sosad.gif\" class=\"hkgmoji\" />"},{"pid":"532c9328b3c016f3698c597c87c4c82db1a87e32","tid":684305,"uid":141995,"like":0,"dislike":0,"score":0,"quote":{"pid":"35d522b8b90f8efd71b9e33b0a57ea2e2f6d6031","tid":684305,"uid":185094,"like":1,"dislike":0,"score":1,"citedBy":1,"replyTime":"2018-06-05T08:33:53.000Z","msg":"膠到連巴膠都唔睇真係好咩<img src=\"/assets/faces/normal/sosad.gif\" class=\"hkgmoji\" />"},"citedBy":0,"replyTime":"2018-06-06T06:20:48.000Z","msg":"SOSAD<br />\n<br />\n睇埋落去再算<br />\n#我認個作品係幾膠"},{"pid":"2cf7a63f526c2b257e2dffc691685cbd84d604a8","tid":684305,"uid":141995,"like":0,"dislike":0,"score":0,"citedBy":0,"replyTime":"2018-06-06T11:51:24.000Z","msg":"BTW 我會嘗試響內容上作出適當調整"},{"pid":"ef0d5880be49f04d6392d22f054859c6649f97fa","tid":684305,"uid":141995,"like":0,"dislike":0,"score":0,"citedBy":0,"replyTime":"2018-06-08T12:58:25.000Z","msg":"(04) 蘋果批<br />\n<br />\nMaud：「是旦啦，唔理喇！搵人同我求其捉個大廚上車！」<br />\n<br />\nPoppy：「之不過 . . . 好似你哋開餐廳個噃 . . .」<br />\n<br />\nMaud：「Poppy，我哋餐廳出名門可羅雀 . . .」<br />\n<br />\nPoppy：「咁不如搵佢 . . .」<br />\n<br />\nPoppy 拎咗個蘋果出嚟，Maud 彷彿明佢想講乜 . . .<br />\n<br />\n於是架巴士一路沿公路開，好快就開到一個公園門口。<br />\n<br />\n公園入面有個女仔響度刨緊食譜：「蘋果批！今晚一於試吓整先！」<br />\n<br />\n戴住黑超嘅 Poppy：「小姐，不如上車試吓整蘋果批，好冇？」<br />\n<br />\n女：「上車整蘋果批？仲有你係？」<br />\n<br />\nPoppy 除低黑超：「原來戴咗副超真係冇人認得我 . . .」<br />\n<br />\n女：「你係 . . . Poppy？」<br />\n<br />\nPoppy：「係呀，蘋果蓉意粉 . . .」<br />\n<br />\n如是者，呢個叫 Apple 嘅女仔就上咗架巴士 . . .<br />\n<br />\nApple：「嗱，我淨係上嚟試整蘋果批，其他唔好預我！」<br />\n<br />\nPoppy：「梗係唔預你啦，因為之後我會搵佢哋將你整做蘋果蓉意粉 . . .」<br />\n<br />\nApple 一見到 Kate 同 Maud，唔知點解即刻全身起雞皮：<br />\n「司機！開門俾我落車！我唔想俾佢哋煮咗嚟食呀！」<br />\n<br />\nPoppy：「我係唔開，咁點吖？」<br />\nApple：「唔好咁啦，最多我整多份蘋果批俾你 . . .」<br />\n<br />\nPoppy：「Kate 同 Maud 準備整意粉！」<br />\n<br />\n於是 Kate 同 Maud 上前嚟綁實 Apple， 可憐嘅 Apple 唔單止嚇到爆喊，仲唔覺意瀨埋出嚟 . . .<br />\n<br />\n眼見今次似乎玩大咗，Poppy 於是叫 Kate 同 Maud 停手。<br />\n<br />\nPoppy：「Sorry 呀 Apple，我知今次係我哋玩大咗 . . . 不過你真係唔打算幫我哋？」<br />\n<br />\nApple：「哼！點知你會唔會玩玩吓將我煮埋嚟食？」<br />\n<br />\nPoppy：「你仲掛住你響中學時期發嗰個惡夢？」<br />\n<br />\nApple 微微點頭：「係，因為個夢真係太恐怖 . . .」<br />\n<br />\nPoppy：「不過你覺得 . . . 我哋真係會咁做？」<br />\n<br />\nApple：「你唔會，不過佢哋 . . .」<br />\n<br />\nPoppy：「哦，原來係心理陰影 . . .」<br />\n<br />\nMaud：「咁多年前嘅事，仲記嚟做乜？最多我同 Kate 向你道歉 . . .」<br />\n<br />\nApple 好認真咁諗咗陣，最終向 Poppy 回覆：<br />\n「幫你哋唔係唔得，但我一定唔會整肉醬意粉！仲有，我想搵多個人嚟睇實 Kate 同 Maud . . .」<br />\n<br />\nKate 同 Maud 對於自己年輕時做過嘅事心知肚明，於是雖然唔多情願，但為咗間餐廳嘅緣故，決定無奈接受 . . .<br />\n<br />\nKate：「咁我哋都仲需要一位 Waitress，咁不如交俾你去揀，好冇？」<br />\n<br />\n於是 Apple 認真去諗，之後決定叫 Poppy 將架巴士開去林錦公路 . . .<br />\n************************************************************************************<br />\n將 Centroliner 開上林錦公路嘅可能性，從來都係一個謎 . . . <br />\n<br />\n而夠膽將一架 Centroliner 開上林錦公路嘅，呢個人究竟諗緊乜？<br />\n<br />\n下一集：《迷》，星期日發表"},{"pid":"22f5e06bb39a579333990bcd1a51655f7c187b13","tid":684305,"uid":141995,"like":0,"dislike":0,"score":0,"citedBy":0,"replyTime":"2018-06-10T12:09:40.000Z","msg":"(05) 迷<br />\n<br />\n巴士正沿林錦公路行走。<br />\n<br />\nMaud：「行呢條路？有冇問題o架？」<br />\n<br />\nPoppy：「冇事嘅，巴士公司都試緊派呢類 12 米車嚟試路啦！」<br />\n<br />\n巴士行駛期間，Apple 見到一個青色嘅巴士站，仲有個女仔企響車站等緊車。<br />\n<br />\n於是 Poppy 將架巴士開埋去，仲著埋「65K」牌出嚟 . . .<br />\n<br />\nPoppy：「上車啦，靚女！」<br />\n<br />\n女：「哦？乜中午 12 點都仲有 65K 嘅咩？仲有 . . .」<br />\n<br />\n點之，Apple 一手捉咗個女仔上車 . . .<br />\n<br />\n個女仔一上車，巴士隨即閂門開出。<br />\n<br />\nPoppy：「中午 12 點梗係冇 65K 啦，傻妹！」<br />\n<br />\n女：「咁 . . . 咁你哋想點？」<br />\n<br />\nApple：「唔認得我哋嗱？Wilma？」<br />\n<br />\nWilma：「Apple？Poppy？」<br />\n<br />\nMaud：「仲有我同 Kate 呀！」<br />\n<br />\n巴士一路向住大埔方向開去，最後開咗去大埔頭總站。<br />\n<br />\nPoppy：「Wilma，我哋有啲事想同你傾，不如先上樓上再講。」<br />\n<br />\n五個女仔於是一齊上咗架巴士嘅上層坐低，開一個特別大會。<br />\n<br />\nPoppy：「Wilma，你對呢架巴士有乜睇法？」<br />\n<br />\nWilma 垂低頭，含羞答答咁問返 Poppy：「架 . . . 架巴士好靚 . . . 好 . . . 好舒服 . . .」<br />\n<br />\n見到 Wilma 尷尷尬尬咁款，唔知點解 Poppy 覺得成件事好唔妥 . . . <br />\n<br />\nPoppy：「睇嚟你哋真係得罪過唔少人喎，Kate 同 Maud . . . 」<br />\n<br />\nMaud：「關我哋事？」<br />\n<br />\nKate 似乎知道發生緊乜事，於是搖一搖 Maud 嘅手臂，示意佢唔好再講落去 . . .<br />\n<br />\nMaud：「唉，我知喇，對唔住囉 . . . 」<br />\n<br />\nWilma 瞄一瞄 Maud，然後繼續垂低頭 . . . <br />\n<br />\n見到 Wilma 嘅面色，於是 Poppy 叫 Kate 同 Maud 暫時落返樓下，然後同 Apple 及 Wilma 繼續傾。<br />\n<br />\nPoppy：「你哋 . . . 好驚見到 Kate 同 Maud 佢兩個？」<br />\n<br />\nApple 同 Wilma 互相望一望對方，然後微微點頭 . . .<br />\n<br />\nPoppy：<br />\n「其實 . . . 我今次搵埋你哋兩個嚟，係想搵你哋一齊參與呢架巴士餐廳嘅營運，唔知你哋兩位意下如何？」<br />\n<br />\nWilma：「但係你要我哋 . . . 同嗰兩隻嘢合作？」<br />\n<br />\nPoppy 深深咁呼吸咗一吓：「咁唔通你想 . . . 一世與佢哋為敵？」<br />\n<br />\nWilma：<br />\n「咁又唔係，之但係 . . . 唔通 Poppy 你唔記得 . . . 佢哋喺你身上做過啲乜咩？」<br />\n<br />\nPoppy：「我點會唔記得？之不過 . . .」<br />\n<br />\nApple：「咁 Poppy 你打算點處理呢件事？」<br />\n<br />\nPoppy：「講真 . . . 我冇諗得好全面 . . . 但我相信總有方法 . . .」<br />\n************************************************************************************<br />\n同一時間響樓下，Kate 同 Maud 隱隱若若聽到樓上幾位對佢哋嘅評論 . . .<br />\n<br />\nKate：「你點睇？」<br />\n<br />\nMaud 緊抱住前排頭枕，若有所思：「我唔識講 . . .」<br />\n<br />\nKate：「我覺得 . . . Poppy 佢係想搵我哋做返啲事，之但係 . . .」<br />\n<br />\nMaud：「修補裂痕嘛 . . .」<br />\n<br />\n如是者，去到呢一刻，五個女仔根本連肯坐埋一枱都未做到 . . .<br />\n************************************************************************************<br />\n大埔頭總站，對於作者我嚟講，最出名就係大埔運動場同 E41。<br />\n<br />\n我諗應該係咁，除非唔是。<br />\n<br />\n下一集：《大埔頭物語》，星期二發表"},{"pid":"80ca32375ee1177bf039cabf54617ee4778ffaad","tid":684305,"uid":141995,"like":0,"dislike":0,"score":0,"citedBy":0,"replyTime":"2018-06-12T05:31:14.000Z","msg":"(06) 大埔頭物語<br />\n<br />\n巴士啟動引擎準備開出。<br />\n<br />\n同一時間，Wilma 卻有意離去：<br />\n「Poppy，好 . . . 好多謝你邀請我加入呢個隊伍 . . . 之但係我諗，我需要一啲時間去考慮係咪加入 . . .」<br />\n<br />\nPoppy 個心沉咗一沉：「咁 . . . 不如等我送埋你返去？」<br />\n<br />\nWilma：「唔駛喇！我住附近，識行返去o架喇！」<br />\n<br />\n於是 Wilma 落車，以一個十分落寞嘅神情行返屋企。<br />\n<br />\nApple：<br />\n「Wilma 唔係住響運頭塘o架咩？呢度係大埔頭喎！等我落車送佢返屋企先！你哋唔駛等我，我識點返屋企！」<br />\n<br />\n於是 Apple 落埋車，去追返 Wilma . . .<br />\n<br />\n神色凝重嘅少女，終於響架巴士開走之後，成個人發軟跪咗響公園門口，眼淚不斷咁滴下 . . .<br />\n<br />\nApple 於是衝前緊緊咁攬實 Wilma . . .<br />\n<br />\nApple：「唔好咁啦 . . . 你喊出嚟搞到我都想喊 . . .」<br />\n<br />\n結果，兩個女仔就係咁響個公園門口喊咗成十分鐘 . . .<br />\n<br />\nApple 好清楚知道，Wilma 因乜事喊得咁厲害 . . .<br />\n<br />\n當見到 Wilma 眼淚開始止住時，Apple 扶起 Wilma，陪佢到花圃旁邊坐低 . . .<br />\n<br />\nWilma：「好多謝你陪我，如果唔係我分分鐘唔知點算 . . .」<br />\n<br />\nApple：「小意思啦！話晒大家一場同學！」<br />\n<br />\nWilma：「我想知 . . . 你點解肯同嗰兩個人合作？」<br />\n<br />\nApple：<br />\n「我諗係因為 Poppy 啩 . . . 起初我見到佢兩個我都唔係好想同佢哋合作，某程度上我肯幫手都係俾面 Poppy 咋 . . .」<br />\n<br />\nWilma：「Poppy . . . 唔知佢呢刻嘅心情係點？」<br />\n<br />\nApple：<br />\n「唔知呀 . . . 不過我諗佢應該自有分數嘅！話晒佢都已經係一個專業嘅女車長啦！」<br />\n<br />\nWilma 忍唔住笑咗出嚟：「吓？乜兩件事有關o架咩？」<br />\n<br />\nApple：「見你笑返就得喇！不如我哋一齊行返運頭塘吖！」<br />\n<br />\nWilma：「你真係打算行？」<br />\n<br />\nApple：「架巴士都開走埋，你估我識飛？」<br />\n<br />\n於是 Apple 拖住 Wilma 隻手，慢慢行去運頭塘。<br />\n************************************************************************************<br />\n同一時間，Poppy 揸住架巴士，沿粉嶺公路經新田公路返返去位於錦田嘅車場。<br />\n<br />\nKate：「你擔唔擔心 Wilma 最終唔肯幫我哋手？」<br />\n<br />\nMaud：「唔知喎！我又唔係佢心入面條蟲！」<br />\n<br />\nKate：「之但係 . . .」<br />\n<br />\nMaud：「唉！唔得咪搵過第二個囉 . . .」<br />\n<br />\nKate：「咁唔通你有合適人選？」<br />\n<br />\nMaud：「咁又冇喎 . . . 不過呢，『希望在明天』吖嘛！」<br />\n<br />\n聽到 Kate 同 Maud 嘅對話，Poppy 知道未來嘅路仍然好漫長 . . . <br />\n<br />\n之不過唔知點解，佢心入面覺得 Wilma 會肯嚟幫手。<br />\n<br />\n於是佢心情好返少少，繼續駕駛住呢架曾經價值六百萬港元嘅雙層巴士，於新田公路上前行 . . .<br />\n************************************************************************************<br />\n希望在明天，失望在過去？<br />\n<br />\n究竟響漫長嘅道路入面，發生過啲乜事？<br />\n<br />\n下一集：《Wilma 的過去》，星期五發表"},{"pid":"342fce2a88131f157cd186d921b613f64b2629d7","tid":684305,"uid":141995,"like":0,"dislike":0,"score":0,"citedBy":0,"replyTime":"2018-06-15T14:48:04.000Z","msg":"(07) Wilma 的過去<br />\n<br />\n夜裡，Wilma 響自己間房入面，望住街上面不斷駛過嘅巴士，佢心入面不斷咁沉思 . . .<br />\n<br />\n「究竟我應該點回覆 Poppy？」<br />\n<br />\n思考良久，佢始終都未搵到答案。<br />\n<br />\n於是，佢 Whatsapp 俾 Apple . . .<br />\n************************************************************************************<br />\nWilma：Apple 你瞓咗未？<br />\n<br />\nApple：未<br />\n<br />\nWilma：可唔可以傾兩句？<br />\n<br />\nApple：好<br />\n<br />\nWilma：我心入面好矛盾 . . .<br />\n<br />\nApple：矛盾？<br />\n<br />\nWilma：係<br />\nApple：你係指關於 Poppy 嘅邀請？<br />\n<br />\nWilma：嗯<br />\n<br />\nApple：係咪好驚 Kate 同 Maud 會對你做衰嘢？<br />\n<br />\nWilma： &gt; &lt;<br />\nApple：放心啦！我覺得有 Poppy 睇住，冇事嘅！<br />\n<br />\nWilma：之但係 . . . <br />\n<br />\nApple：咁嗰次佢哋又係做得好過份嘅，我好明白你點解咁驚佢哋 . . .<br />\n<br />\nWilma：所以我心入面好矛盾<br />\n<br />\nApple：乖啦傻妹！今晚一於瞓返個好覺！如果唔係聽朝皮膚唔靚o架！<br />\n<br />\nWilma：嗯<br />\n************************************************************************************<br />\n雖然咁講，之但係響嗰一晚，Wilma 響床上面輾轉反側，始終都係瞓唔著 . . .<br />\n<br />\n佢越諗越驚，越驚就越瞓唔著，然後又繼續越諗越驚 . . . <br />\n<br />\n經過數小時嘅輾轉反側之後，Wilma 終於忍唔住喊咗出嚟 . . .<br />\n<br />\n就響佢成個人縮響個被竇入面喊緊嘅時候，太陽就慢慢升起 . . . <br />\n<br />\n完全冇瞓過嘅 Wilma，一臉呆滯咁出咗廳，成個人坐咗響張櫈度，塊面趴咗響張枱上面，不知不覺就瞓著咗。<br />\n************************************************************************************<br />\n響夢入面，Wilma 見返中五嗰年，Kate 同 Maud 兩個對佢所做嘅好事 . . .<br />\n<br />\nWilma 俾佢哋兩個綁咗響一張櫈上面，把口又被塞住。<br />\n<br />\nMaud：「喂 Kate，聽聞我哋學校班囡囡有啲相好值錢個噃！」<br />\n<br />\nKate：「哦！你指嗰-啲-相吓話！咦？呢度咁啱有個女仔俾人綁咗響度嘅？不如？」<br />\n<br />\nMaud：「嗱！你處理場景，我揸機！」<br />\n<br />\n面對住呢兩對惡魔之爪，仲有不斷發出閃光嘅鏡頭，嚇到雙眼瞪大嘅 Wilma，當刻驚到自己瀨埋出嚟都唔知 . . .<br />\n************************************************************************************<br />\n由惡夢入面嚇醒咗嘅 Wilma，彷彿感覺到自己驚到瀨埋出嚟，佢驚到成個人趴響枱面不斷爆喊 . . .<br />\n<br />\n「我好驚！有冇人可以幫到我？」<br />\n<br />\n就響呢個時候，Wilma 收到嚟自 Poppy 嘅電話 . . .<br />\n************************************************************************************<br />\n夢中可有兔女郎？<br />\n<br />\n我唔知，我真係唔知 . . .<br />\n<br />\n下一集：《籠中兔》，星期日發表"},{"pid":"4d820ce347e55976796d7ba1ed123623df3fdc7a","tid":684305,"uid":141995,"like":0,"dislike":0,"score":0,"citedBy":0,"replyTime":"2018-06-17T12:15:55.000Z","msg":"(08) 籠中兔<br />\n<br />\n就響呢個時候，Wilma 收到嚟自 Poppy 嘅電話：<br />\n<br />\nPoppy：「喂？Wilma，你考慮成點呀？」<br />\n<br />\nWilma：「我唔知呀 . . . 我頭先夢見返中五嗰年嘅情景 . . . 我好驚 . . . 我真係好驚！」<br />\n<br />\n聽到響電話入面嘅 Wilma 喊到收唔到聲咁，Poppy 彷彿意識到佢所發嘅係乜嘢夢 . . .<br />\n<br />\nPoppy：「不如我嚟你屋企樓下先，好冇？」<br />\n<br />\nWilma：「好 . . .」<br />\n************************************************************************************<br />\n於是 Wilma 收起眼淚，然後換上一套新衫，再清潔好整污糟咗嘅地板，然後知會一聲家人之後就出門口 . . .<br />\n<br />\n響屋企樓下嘅花園，Wilma 等咗一陣，之後就見到 Poppy 行過嚟。<br />\n<br />\nWilma：「咦？架巴士呢？」<br />\n<br />\nPoppy：「冇呀！今日冇揸佢出嚟，你都知呢頭唔易搵位泊咁大架車~」<br />\n<br />\nWilma：「但嗰度唔係有個巴士總站喇咩？」<br />\n<br />\nPoppy：<br />\n「哦，唔得o架！架車以前仲係專利巴士嗰陣就可以，依家唔係就唔得喇！」<br />\n<br />\nWilma：「Poppy，好對唔住，我可能 . . . 唔多適合 . . .」<br />\n<br />\nPoppy 一手掩住 Wilma 把口：「細路囡唔好亂講嘢，不如你聽我講先，好冇？」<br />\n<br />\nWilma：「我邊係細路囡？ . . . 不過，你講先 . . .」<br />\n<br />\nPoppy：<br />\n「嗯。我想同你講當年 Maud 同 Kate 佢兩個對我同 Apple 所做嘅『好事』 . . .」<br />\n************************************************************************************<br />\n嗰件事發生響 Poppy 中四嗰年。<br />\n<br />\nPoppy 嗰陣就讀嘅中學係一間女校，校內園藝角旁邊有個鐵籠，入面養咗幾隻兔仔。<br />\n<br />\nPoppy 同 Apple 好俾心機去照顧呢幾隻兔仔。<br />\n<br />\n有一晚，其中一隻兔仔生咗幾隻兔仔出嚟，Apple 仲特登幫呢幾隻兔仔改名。<br />\n<br />\n呢幾隻初生嘅兔仔入面，有一隻尤其得到 Apple 嘅歡心，因為隻兔仔就好似毛公仔一樣咁可愛，Apple 於是同佢改名叫 Dolly。<br />\n<br />\n而 Dolly 呢隻兔仔，好不幸就成為咗一宗悲劇入面嘅主角 . . . <br />\n<br />\n響一個月黑風高嘅夜晚，一向出名百厭嘅 Kate 同 Maud 偷偷哋留咗響學校入面，趁冇人留意，將兔仔籠入面其中一隻兔仔捉走咗，而被捉走嘅兔仔，正正就係 Dolly . . .<br />\n<br />\n佢哋捉走咗隻兔仔，之後潛入家政室，拎出一把菜刀，將隻兔仔割喉放血。<br />\n<br />\n呢隻可憐嘅兔仔響俾人割喉之後，只係掙扎咗兩三吓，就靜止咗落嚟 . . .<br />\n<br />\n望住成個星盆都係兔仔嘅鮮血，Kate 同 Maud 不單完全冇驚過，仲忍唔住割埋 Dolly 個頭落嚟，然後將 Dolly 嘅身體分開兩半，一半切片，一半攪成肉醬，然後同個頭分開包好放入雪櫃冷藏。<br />\n<br />\nKate 同 Maud 清理好家政室之後，見一切處理好，就將 Dolly 剩餘嘅骸骨包好，拎返去園藝角，隨手掟落對出嘅山坡。<br />\n<br />\n之後，佢哋換返一套乾淨衫，然後爬出學校大門逃走。<br />\n<br />\n第二日，Apple 發覺 Dolly 不知所蹤，佢驚到成個人腳軟，仲喊埋出嚟 . . .<br />\n<br />\nApple：「Dolly 呢？Dolly 去咗邊？」<br />\n<br />\nMaud 拎住一袋肉醬同肉片走落 Canteen，而 Kate 就走埋去 Apple 身邊：<br />\n「你唔見咗隻兔仔呀？不如我叫 Maud 整碟意粉俾你食，回吓氣先再搵過，好冇？」<br />\n<br />\nApple 不虞有詐，真係走咗落 Canteen 食意粉，但當佢一食落口，佢覺得事有蹺蹊：<br />\n「呢碟係乜肉嚟？」<br />\n<br />\nKate 同 Maud 相視而笑，之後擺咗 Dolly 個頭上枱面 . . .<br />\n<br />\n「呢碟咪係佢嘅肉囉，白痴！」<br />\n<br />\n一見到 Dolly 血淋淋嘅頭，Apple 當場嘔吐大作：「你 . . . 你哋殺咗 Dolly？」<br />\n<br />\nMaud：「唔知喎！我點知邊隻叫 Dolly？」<br />\n<br />\nApple 嬲到衝上前想打 Maud，只係 Kate 一手撳實佢 . . .<br />\n<br />\n「整埋俾你食仲咁多聲出！養嗰幾隻兔仔好巴閉咩？！」<br />\n<br />\n已經陷入徹底崩潰嘅 Apple，成個人軟晒坐咗響 Canteen 長櫈上面傻笑，仲唔覺意瀨埋出嚟 . . .<br />\n<br />\nMaud：「嘩！兔仔白痴瀨尿喎！等我影低佢先！」<br />\n<br />\n呢個時候，身為 Apple 朋友嘅 Poppy 出手喝止：「你兩個響度做乜？」<br />\n<br />\nKate 同 Maud 見形勢不妙，於是即刻逃走。<br />\n<br />\nPoppy 見到 Apple 成個人仰天傻笑，又見到枱面嗰個血淋淋嘅兔仔頭，於是走埋去攬實佢，俾佢響自己懷中爆喊：<br />\n「要喊即管喊啦！我會幫你！」<br />\n<br />\n事後，Kate 同 Maud 被學校處罰，而 Apple 亦要接受好一段時間嘅心理輔導。<br />\n<br />\nApple 同 Kate 及 Maud 之間嘅關係，去到佢哋中學畢業之後都未見明顯改善。<br />\n************************************************************************************<br />\nPoppy：「當年件事大致就係咁。」<br />\n<br />\nWilma：「咁你仲同佢哋合作？」<br />\n<br />\nPoppy：<br />\n「我記得當時我哋兩個為呢件事嬲咗好耐，甚至嬲到我畢咗業都仲記得好清楚。之但係，當時我好記得有把聲音希望我放低件事 . . .」<br />\n************************************************************************************<br />\n經過重重波折，終於去到試路嘅一步 . . .<br />\n<br />\n下一集：《試路行者》，星期二發表"},{"pid":"a3c8fa6cca7d3470b17c0c8e8d0084b67b9e7145","tid":684305,"uid":141995,"like":0,"dislike":0,"score":0,"citedBy":0,"replyTime":"2018-06-19T13:05:31.000Z","msg":"(09) 試路行者<br />\nPoppy：<br />\n「我記得當時我哋兩個為呢件事嬲咗好耐，甚至嬲到我畢咗業都仲記得好清楚。之但係，當時我好記得有把聲音希望我放低件事 . . .」<br />\n<br />\nWilma：「放低件事？點放低？」<br />\n<br />\nPoppy：「哦？冇o架，嗰把聲音叫我跟從佢，然後我咪相信咗佢囉！」<br />\n<br />\nWilma 知道 Poppy 講緊佢信主嘅經過，佢不其然瞄咗 Poppy 一眼 . . .<br />\n<br />\nPoppy：「唔好咁啦！最多我搵日車你返教會觀摩吓吖！」<br />\n<br />\nWilma：「搵你架兩層樓車我過去？」<br />\n<br />\nPoppy：「哈哈！咁又唔駛！」<br />\n<br />\nWilma：<br />\n「我對成件事嘅發展唔係好理解 . . . 不過我諗餐廳嘅事我應該可以幫到手 . . .」<br />\n<br />\nPoppy：「哦？你唔驚 Kate 同 Maud 嗱？」<br />\n<br />\nWilma 深呼吸咗一吓：<br />\n「咁 . . . 又冇話完全唔驚嘅 . . . 之不過正如你嘅講法，我覺得可以嘗試去克服 . . .」<br />\n<br />\n如是者，流動巴士餐廳嘅計畫正式落實。<br />\n<br />\n車輛名稱定為「KM Kitchen」，用車一架，就係 JU4767。路線由尖沙咀出發，經彌敦道、亞皆老街、西九龍走廊、美孚交匯處、葵涌道、荃灣路、屯門公路、支路、青山公路、屯興路、屯門鄉事會路、青山公路、朗日路、青山公路、元朗公路、大欖隧道、汀九橋、青衣西北交匯處、南灣隧道、昂船洲大橋、青沙公路、連翔道、麗翔道、渡船街、廣東道，班次為 3 小時一班，一日只有兩班車。沿路會有根據 GPS 定位而作出嘅自動導賞服務。路線分別以柏麗購物大道及洪水橋輕鐵站為定時點。<br />\n<br />\n車長為 Poppy、餐廳負責為 Kate 及 Maud、廚師為 Apple、侍應及兼任導賞為 Wilma。<br />\n<br />\n如是者，KM Kitchen 正式開始開業前嘅試路工作。<br />\n<br />\n由於路線所經嘅地方大部份都已經有現行巴士路線途經，所以原則上呢架長達 12 米嘅 Neoplan Centroliner 巴士都能夠輕鬆應付到，於是試路嘅目的，大抵都係測試幾個響車上工作嘅女仔，佢哋本身能否承受呢一種長達三小時嘅車程。<br />\n<br />\n咁整體嚟講，佢哋都適應到呢種車程，只係響舊汀九橋上面，Wilma 望住窗外嘅海景忽然有種個心離一離嘅感覺 . . .<br />\n<br />\nWilma 心諗，應該係心理錯覺咋啩 . . .<br />\n<br />\n佢不自覺咁捉實身邊 Apple 隻手，捉到連 Apple 都覺得有少少痛 . . .<br />\n<br />\nApple：「Wilma 你 . . . 可唔可以放手，你 . . . 捉到我隻手 . . . 好痛 . . .」<br />\n<br />\nWilma 即刻鬆開手，然後不斷向 Apple 道歉。<br />\n<br />\nApple：「Wilma 你 . . . 係咪好驚？」<br />\n<br />\nWilma：「唔 . . . 唔係 . . . 我唔驚！」<br />\n<br />\n見到 Wilma 有少少面青，Apple 對 Wilma 報以微笑：<br />\n「係驚就認咗佢啦，最多我唔話俾人知嘞！」<br />\n<br />\nWilma：「我只係 . . .」<br />\n<br />\nApple：「Wilma，我知你直覺不嬲都好強，陣間你不妨同我講，好冇？」<br />\n<br />\nWilma 微微點頭，<br />\n<br />\n如是者，巴士開到洪水橋，Poppy 決定停一停車俾大家好好休息一陣先。<br />\n<br />\nPoppy：<br />\n「呢度係洪水橋洪元路南行停車灣，現時並無任何巴士路線使用嘅，我哋可以響度抖 15 分鐘！」<br />\n<br />\n於是 Apple 趁 Poppy、Kate 同 Maud 落咗車，陪 Wilma 坐響樓下，想知頭先響汀九 Wilma 發生乜事 . . .<br />\n<br />\n望住滿心期待嘅 Apple，Wilma 深呼吸咗一吓，然後開始講返頭先件事 . . .<br />\n<br />\n「我 . . .」<br />\n************************************************************************************<br />\n究竟 Wilma 頭先有乜唔妥？佢嗰份唔知點解會出現嘅心理陰影面積應該要點計算？<br />\n<br />\n下一集：《心理陰影面積》，星期五發表"},{"pid":"7e12967423b793192da015e291139d68e9d3892d","tid":684305,"uid":141995,"like":0,"dislike":0,"score":0,"citedBy":0,"replyTime":"2018-06-22T11:44:59.000Z","msg":"(10) 心理陰影面積<br />\n<br />\n於是 Apple 趁 Poppy、Kate 同 Maud 落咗車，陪 Wilma 坐響樓下，，想知頭先響汀九 Wilma 發生乜事 . . .<br />\n<br />\n望住滿心期待嘅 Apple，Wilma 深呼吸咗一吓，然後開始講返頭先件事 . . .<br />\n<br />\n「我 . . . 唔知點解，當架車行到嗰個位，我心入面有種唔係好舒服嘅感覺 . . .」<br />\n<br />\nApple：「唔通因為路面震盪？」<br />\n<br />\nWilma：「唔係 . . . 我唔知點講，總之係有啲唔係好妥嘅感覺 . . .」<br />\n<br />\nApple：「咁 . . . 你應唔應付到之後一日經嗰個位兩次嘅行程o架？」<br />\n<br />\nWilma 雖然若有所思，但最終仍然點頭應承。<br />\n<br />\n眼見 Wilma 帶少少勉強嘅應承，Apple 忍唔住攬實 Wilma：<br />\n「記住，千祈唔好勉強自己！」 <br />\n************************************************************************************<br />\n同一時間，Poppy 同埋 Kate、 Maud 響洪水橋一帶閒逛。<br />\n<br />\nMaud：「Poppy，你覺得會有人鐘意響洪水橋一帶周圍行？」<br />\n<br />\nPoppy：「哦？冇o架！鐘意咪自己周圍行囉~」<br />\n<br />\nKate：「咁有冇客o架？」<br />\n<br />\nPoppy：「唔知o架！」<br />\n<br />\nMaud：「咁你不如兜去濕地公園好過啦！一係去流浮山 . . .」<br />\n<br />\nPoppy：「我唔肯定呢架車入唔入到流浮山，而濕地公園亦似乎太遠 . . .」<br />\n<br />\nMaud：「揸快啲咪得囉！」<br />\n<br />\nPoppy：「咁你食唔食到份餐先？」<br />\n<br />\nKate：「咦？我聽聞屏山有條文物徑！可唔可以改經嗰邊？」<br />\n<br />\nPoppy：「屏山文物徑？得就唔係唔得嘅，但要試路。」 <br />\n************************************************************************************<br />\n15 分鐘過後，Poppy 佢哋返嚟，並重新啟動引擎，巴士開去屏夏路試路，然後經朗天路返回原試路行程。<br />\n<br />\n響新汀九橋上面，Apple 見到 Wilma 遙望舊汀九橋，似乎若有所思 . . .<br />\n<br />\nApple：「唔舒服就唔好望喇，傻妹！」<br />\n<br />\n於是 Wilma 擰返轉頭，而巴士則繼續向昂船洲大橋方向行走。<br />\n<br />\n如是者，巴士花咗接近三個鐘，終於開到返去尖沙咀。<br />\n<br />\n然後，Poppy 向大家提出一個要求：<br />\n「歡樂嘅時光過得特別快，不過未係時候講拜拜！麻煩大家響兩日後交份車程感想俾我，字數至少 800 字！」<br />\n<br />\n吓？交感想？Poppy 你估你係老師？<br />\n<br />\n幾個女仔帶著百般嘅疑惑落車，然後一齊返自己屋企度掂份功課。<br />\n<br />\n咁當然啦，Poppy 自己都有落手寫一篇俾返佢哋四個睇。<br />\n<br />\n兩日後，響呢架天藍色嘅 Neoplan Centroliner 巴士上面，各人都交出自己份功課。<br />\n<br />\nPoppy：<br />\n「Maud 807 字，Kate 796 字 . . . 喂你加多 4 隻字落去得唔得？Apple 823 字、Wilma . . . 1126 字？嘩睇唔出你寫到咁多字喎！」<br />\n<br />\nWilma 份感想點解寫到咁多字，其實 Apple 好明白 . . .<br />\n<br />\nPoppy 自己嗰份，字數 959。<br />\n<br />\nKate：「Wilma 你點寫到咁多字？」<br />\n<br />\nWilma：「其實 . . . 我 . . .」<br />\n<br />\n事實上，Wilma 嗰篇感想，有超過一半篇幅都係講響經過舊汀九橋時嗰種莫名其妙嘅心理陰影以及點樣化解，間接令佢篇文字數幾乎達到下限嘅 1.5 倍。<br />\n<br />\n之後，Poppy 收到各人對行程嘅感想之後，對行程加以調整，之後終於到正式開業嘅大日子。<br />\n************************************************************************************<br />\n閔閔閔閔閔閔閔閔閔閔閔閔，閔閔閔！<br />\n<br />\n唔明閔閔閔係乜？咁就要等閔閔閔掌門人話你知！<br />\n<br />\n下一集：《首航》，星期日發表"},{"pid":"a13e0812c08c0102f367df7e1ac4c992bf66175d","tid":684305,"uid":141995,"like":0,"dislike":0,"score":0,"citedBy":0,"replyTime":"2018-06-25T05:21:24.000Z","msg":"(11) 首航<br />\n<br />\n眼見試路工作順利完成，經過一番籌備之後，Poppy 決定響尖沙咀舉行啟航記者會。<br />\n<br />\nPoppy 特別邀請咗知名歌手閔永勤先生及資深交通專家既南區巨議會議員閔民旻議員出席並發表演講。<br />\n<br />\n首先演講嘅係閔民旻議員，佢用好精湛嘅閔語嚟演講：<br />\n<br />\n「閔閔閔閔閔閔閔閔閔閔閔閔閔閔閔閔閔閔，閔閔閔閔閔閔閔閔閔閔閔閔閔閔閔，閔閔閔閔閔閔閔閔閔閔閔閔閔閔閔閔閔閔，閔閔閔閔閔閔閔閔閔閔閔閔閔閔閔閔閔閔，閔閔閔閔閔閔閔閔閔，閔閔閔！」<br />\n<br />\n翻譯出嚟大概意思係：<br />\n「今日好高興見到有新觀光巴士服務推出，並見到首次有公司採用我祖家德國 Neoplan 車廠出產嘅雙層巴士嚟做類似嘅觀光巴士服務，雖然我個人其實係鐘情 MAN 牌子巴士多啲 . . . 係喎，近月都有好多 MAN 雙層巴士退役，點解你哋冇考慮過用嗰批車嚟做觀光巴士呢？閔閔閔！」<br />\n<br />\n之後到知名歌手閔永勤先生上台獻唱其名曲《閔是永恆》，然後再發表一篇感言：<br />\n「話說我都好耐冇坐過巴士，而我之前對呢款車冇乜好感，覺得呢款車好殘又好嘈，之但係依家見到呢款車修復完之後原來可以整到咁靚，真係令我嘆為觀止！」<br />\n<br />\n於是，Poppy 邀請嘉賓同傳媒代表上車，然後按擬定路線行咗一轉。<br />\n<br />\n巴士行駛時車廂入面嘅寧靜程度，的確令一眾嘉賓為之驚嘆 . . .<br />\n<br />\n而 Wilma 亦好努力去克服對舊汀九橋一段嘅心理陰影 . . .<br />\n<br />\n結果，呢程首航順利完成，眾人都十分滿意是次車程。<br />\n<br />\n送別一眾嘉賓之後，幾個女仔身上都露出疲態。<br />\n<br />\nPoppy：「你哋跟住打算點？跟我架車返錦田定係響呢度落車？」<br />\n<br />\n結果，四個女仔一致同意跟車去錦田。<br />\n<br />\nPoppy 於是將架巴士開上西九龍公路，向錦田方向進發。<br />\n<br />\n不知不覺間，四個攰到不得了嘅女仔，都先後進入夢鄉 . . .<br />\n<br />\n響閉路電視入面睇見佢哋瞓著晒嘅 Poppy，忍唔住笑咗出嚟：<br />\n「辛苦晒你哋喇！你班可愛嘅拍檔！」<br />\n<br />\n入夜後，巴士終於駛抵錦田車場。<br />\n<br />\n眼見各人都瞓著晒，Poppy 決定熄匙就咁落車，自己就坐響車門位置，靜觀星空。<br />\n<br />\nPoppy：「今日天色唔錯！」<br />\n<br />\n過咗一陣，開始有人頂唔順車廂入面嘅侷促，走返落樓下 . . .<br />\n<br />\nMaud：「搞錯呀！到咗總站都唔通知聲 . . .」<br />\n<br />\n於是 Poppy 走返去駕駛席，撳一撳個報站：<br />\n「車長受到滋擾，巴士服務中斷。」<br />\n<br />\nMaud：「喂 Poppy 姐！咁即係玩嘢啫！」<br />\n<br />\nPoppy：「非也，我當鬧鐘咁用啫！」<br />\n<br />\n幾分鐘後，Kate、Apple 同 Wilma 落埋嚟樓下。<br />\n<br />\nPoppy：「不如我哋一齊落車睇星？」<br />\n<br />\n於是成班人一齊落車睇星。<br />\n<br />\n之不過 . . .<br />\n<br />\nKate：「有星咩？」<br />\n<br />\nApple 指住個天：「我見到嗰邊有嘢閃吓閃吓！」<br />\n<br />\nMaud：「人造衛星咋話 . . .」<br />\n<br />\nWilma：「下一站設有分段收費 . . .」<br />\n<br />\nKate：「你唔好發開口夢先得o架！」<br />\n<br />\n如是者，首航結束，Poppy 送咗幾個女仔出巴士站上埋車，之後返返去 JU4767 上面，閂好車門再瞓 . . . <br />\n************************************************************************************<br />\n雖然門面工夫就做咗，但架車始終都係冇乜客。<br />\n<br />\n五個女仔亦開始感到迷失<br />\n<br />\n下一集：《載空國際的迷思》，星期二發表"},{"pid":"9814fa9bf23188097baa421cc0e82b985970dd6b","tid":684305,"uid":141995,"like":0,"dislike":0,"score":0,"citedBy":0,"replyTime":"2018-06-26T04:43:22.000Z","msg":"(12) 載空國際的迷思<br />\n<br />\n經過首航之後，流動巴士餐廳 KM Kitchen 正式投入服務。<br />\n<br />\n只係由於欠缺宣傳，加上路線未算太吸引，頭一星期生意都唔見得特別好，平均一程車都冇十個客，甚至有一兩程變成 #載空國際 . . .<br />\n<br />\n結果，Maud 開始有少少燥底 . . .<br />\n<br />\n趁巴士於天水圍站小休，Maud 忍唔住衝去駕駛席，揪住 Poppy 衫領質問 Poppy：<br />\n「咁依家點算呀！我哋吉車遊街咗兩日喇！Poppy！」<br />\n<br />\nKate 好想阻止 Maud，但連佢都對暴烈狀態下嘅 Maud 心生恐懼 . . .<br />\n<br />\nApple 以一種冷淡嘅態度回應：「咁唔通你打完 Poppy 一身會有客咩？」<br />\n<br />\nMaud 放開咗 Poppy，之後好嬲咁打咗輪椅位背墊一吓：<br />\n「點解？點解我哋始終都係咁一事無成？」<br />\n<br />\nMaud 激動到一個地步，甚至不知不覺咁流淚 . . .<br />\n<br />\nKate 想攬住 Maud 俾佢喊，但 Maud 一手推開咗佢 . . .<br />\n<br />\n之後，Maud 自己一個人匿咗入廚房喊。<br />\n<br />\n見到呢一幕，Kate 感到好無奈 . . .<br />\n<br />\n於是佢走埋 Poppy 身邊：<br />\n「Poppy，你知唔知 . . . 今次係我第一次見到 Maud 喊？」<br />\n<br />\n聽到呢句，Poppy 有少少愕然 . . .<br />\n<br />\nKate：<br />\n「你唔好睇 Maud 佢平時份人寸寸貢咁，其實佢心入面好自悲 . . . 佢想識朋友，但佢惡形惡相已經嚇走唔少人 . . . 佢鐘意整蠱同學，但往往玩到過晒火都唔知 . . . 你知唔知佢每次都想同 Apple 道歉，但佢次次都唔敢開口 . . . 佢想同 Wilma 道歉，但 Wilma 次次見到佢已經調頭走 . . .」<br />\n<br />\n講講吓，Kate 自己都忍唔住流出眼淚 . . .<br />\n<br />\n一時間，Poppy 都唔知俾乜反應好 . . .<br />\n<br />\n於是，Poppy 決定攬住 Kate，俾佢盡情咁喊 . . .<br />\n<br />\nPoppy：<br />\n「講真我開頭都唔知 . . . 上帝點解叫我去聯絡你哋 . . . 但去到呢一刻，我似乎開始明白 . . .」<br />\n<br />\n喺上層嘅 Apple 同 Wilma 隱約聽到樓下嘅對話，心入面百感交集 . . .<br />\n<br />\nApple：「Wilma，你點睇？」<br />\n<br />\nWilma 一時間唔知點回應 . . .<br />\n<br />\nApple 攬實 Wilma：「想喊就喊啦 . . .」<br />\n<br />\n但 Wilma 揮手示意唔駛 . . .<br />\n<br />\nWilma：「我個心好亂，但呢刻我唔多想喊 . . .」<br />\n<br />\nApple：「哦？」<br />\n<br />\nWilma：「我覺得 . . . 我哋應該為 Maud 同 Kate 做返少少嘢 . . .」<br />\n<br />\nApple：「做返少少嘢？做乜？」<br />\n<br />\nWilma：「我呢刻未諗到，不如等我諗到再話你知！」<br />\n<br />\n樓下嘅 Maud 喊咗十分鐘之後，同 Poppy 講：<br />\n「Poppy 你繼續開車啦，我響樓下抖抖就得！」<br />\n<br />\n於是 Poppy 繼續行程，沿既定路線兜返出尖沙咀。<br />\n<br />\n如是者，巴士可以開返車場。<br />\n<br />\n返到車場之後，Poppy 想同大家一齊諗諗點做推廣 . . .<br />\n************************************************************************************<br />\n話就話諗點推廣，但事實上大家都好迷失 . . . <br />\n<br />\n下一集：《少女之淚》，星期五發表"},{"pid":"8d339a88b22013b2464b9d4b844324254cee8f0a","tid":684305,"uid":141995,"like":0,"dislike":0,"score":0,"citedBy":0,"replyTime":"2018-06-29T06:19:57.000Z","msg":"(13) 少女的迷思<br />\n<br />\n返到車場之後，Poppy 想同大家一齊諗諗點做推廣 . . .<br />\n<br />\nPoppy：<br />\n「我諗大家都有眼見到，我哋依家生意有幾淡薄 . . . 當然，蝕一兩個禮拜甚至蝕足一兩個月我都承擔得起，始終我都預咗有呢啲日子 . . . 只係我好希望大家可以俾啲意見我，點樣去幫呢架巴士做宣傳，以致我哋起碼可以賺返少少收入。」<br />\n<br />\nMaud：「唔好問我！我連開餐廳都開到拍晒烏蠅 . . .」<br />\n<br />\nKate：「不如試吓賣廣告？」<br />\n<br />\nApple：「點賣？」<br />\n<br />\nWilma：「等陣先！你哋不如同我落車先！」<br />\n<br />\n於是 Wilma 帶埋其餘 4 個女仔落車，然後回頭指住架巴士：<br />\n「乜呢度唔係有塊巨型廣告板喇咩？」<br />\n<br />\nApple：「係喎！架巴士本身都可以上廣告！」<br />\n<br />\nPoppy：「巴士廣告當然係一個好好嘅收入來源，之但係咁都要有宣傳嘅！」<br />\n<br />\nKate：「咁網上廣告有冇得諗？」<br />\n<br />\nApple：「呢方面我在行！一於交俾我！」<br />\n<br />\nPoppy：「咁 Wilma 不如你幫手諗諗車身廣告？」<br />\n<br />\nWilma：「OK！」<br />\n<br />\nPoppy：「咁 Maud 你不如 . . .」<br />\n<br />\n只見 Maud 刻意迴避 Poppy 嘅目光 . . .<br />\n<br />\nPoppy：「你有你可以發揮嘅長處 . . .」<br />\n<br />\n然而，Maud 面色一沉，一言不發轉身離開 . . .<br />\n<br />\nPoppy 個心沉咗一沉。<br />\n<br />\n佢似乎意識到，Maud 嘅心情好差 . . .<br />\n<br />\nKate 亦感覺到有唔妥，於是佢主動走去搵 Maud 傾。<br />\n<br />\n睇見呢一幕，Poppy 忍唔住流淚 . . .<br />\n<br />\nApple：「唔好咁啦 . . .」<br />\n<br />\nWilma：「你喊嘅話，我都想喊 . . .」<br />\n************************************************************************************<br />\n另一邊廂，Kate 搵到匿咗響車尾後方嘅 Maud . . .<br />\n<br />\nKate：「Maud . . . 你喊？」<br />\n<br />\nMaud：「冇 . . .我冇喊 . . . 有沙入眼啫！」<br />\n<br />\nKate 睇得出 Maud 響度講大話，於是緊緊咁攬住佢 . . .<br />\n<br />\nKate 響 Maud 耳邊細細聲同佢講：「想喊就喊啦！呢度冇人睇到！」<br />\n<br />\n於是 Maud 忍唔住喊咗出嚟，仲越喊越厲害 . . .<br />\n<br />\n喊聲甚至大到，響車頭前方位置嘅 Poppy 佢哋都聽到 . . .<br />\n<br />\nWilma：「咁我哋應該點做至好呀？」<br />\n<br />\nPoppy 攬住 Apple 同 Wilma，眼淚大滴大滴咁滴落 Apple 同 Wilma 嘅膊頭上面：<br />\n「我唔知呀！我真係乜都唔知呀！」<br />\n<br />\n經過呢一星期嘅吉車遊街之後，五個原本充滿期望嘅女仔，終於都忍唔住喊咗出嚟 . . .<br />\n<br />\n但係 Kate 好明白，再咁喊落去係唔會有結果 . . .<br />\n<br />\n於是等到 Maud 開始喊夠之後，佢忍住眼淚，好認真咁同 Maud 講：<br />\n「不如我哋度好份餐單，其他事就交返俾 Poppy 佢哋，好冇？」<br />\n<br />\n於是 Kate 走向車頭方向，同一時間 Poppy 亦走向車尾方向。<br />\n<br />\nKate：「Poppy，我哋諗好咗喇 . . .」<br />\n<br />\nPoppy：「哦？」<br />\n<br />\nKate：「我哋想將宣傳嘅事交俾你哋全權負責，我同 Maud 會專注於製作餐單。」<br />\n<br />\nPoppy 拍咗一吓 Kate 嘅膊頭：「一於咁話！」<br />\n<br />\n於是，五個女仔專注於佢哋擅長嘅事上面。<br />\n<br />\n「KM Kitchen 振興企画」正式展開。<br />\n************************************************************************************<br />\n振興企画？即係點先？<br />\n<br />\n閔閔閔！<br />\n<br />\n下一集：《振興企画》，星期日發表"},{"pid":"e0eb9a2b2d0c48789807464985ee80c2c5c94e54","tid":684305,"uid":141995,"like":0,"dislike":0,"score":0,"citedBy":0,"replyTime":"2018-07-01T03:40:13.000Z","msg":"(14) 振興企画<br />\n<br />\nKM Kitchen 嘅「振興企画」，最主要嚟講就係用各種可行嘅方法去增加收入。<br />\n<br />\n呢啲方法主要包括以下幾點：<br />\n<br />\n1. 加強網上關於「KM Kitchen」流動巴士餐廳嘅宣傳，並提供詳細開車時間表及行車路線等資訊；<br />\n<br />\n2. 將巴士車身開放予廣告客戶使用，張貼時間由五日至半年不等，從中收取合理廣告收入以作幫補；<br />\n<br />\n3. 於特定日子提供巴士出租服務，當中以租用車身廣告位之客戶為優先；<br />\n<br />\n4. 提供「預製」及「即製」食品兩類選擇予團體乘客，團體乘客只需預早一兩日訂位即可選擇係咪將餐飲升級為「即製食品」；<br />\n<br />\n5. 擬定「屯門線」以外嘅可行路線供團體乘客選擇；<br />\n<br />\n6. 向旅行社推介「KM Kitchen」巴士服務。<br />\n<br />\n結果經過多番努力之後，「KM Kitchen」嘅業務開始有所起色，雖然暫時未見得經常高朋滿座客似雲來，但至少「吉車遊街」嘅機會率比之前少咗好多。<br />\n<br />\n眾人嘅心情亦總算平復返少少。<br />\n<br />\n之但係，Kate 觀察到 Maud 彷彿仍然有一啲未解嘅心結。<br />\n<br />\nKate：「Maud 你點呀？」<br />\n<br />\nMaud：「我冇事 . . .」<br />\n<br />\nKate：「唔係呢，我覺得你面色有唔妥 . . .」<br />\n<br />\nMaud：「你唔好理我啦！」<br />\n<br />\nMaud 轉身離開 Kate。Kate 感到十分無奈 . . .<br />\n<br />\n於是，Kate 走去搵 Poppy 商量：<br />\n「Pop . . . Poppy，我 . . .有啲嘢 . . . 想同你傾 . . .」<br />\n<br />\nPoppy：「哦？」<br />\n<br />\nKate 深呼吸咗一吓：「我覺得 . . . Maud 呢排有啲唔妥 . . .」<br />\n<br />\nPoppy：「點唔妥？」<br />\n<br />\nKate 瞄一瞄 Maud 嘅方向：「總之 . . . 一言難盡 . . .」<br />\n<br />\nPoppy：「咁即係 . . . 想點？」<br />\n<br />\nKate 垂下頭：「唔知，唔好問我 . . .」<br />\n<br />\nPoppy 皺一皺眉頭，完全唔知應該點做好 . . .<br />\n<br />\n過咗一陣，佢拍一拍 Kate 嘅膊頭：「你遲啲講到先再講啦，好冇？」<br />\n<br />\n嗰一晚收工後，Poppy 坐咗響架車嘅下層，不斷回想今日所發生嘅事。<br />\n<br />\n佢心入面充滿好多未解嘅謎團 . . .<br />\n<br />\n諗吓諗吓，佢回想起中學期間有一次放學搭巴士期間發生嘅事 . . .<br />\n************************************************************************************<br />\n話說嗰次係陸運會之後，眾人都踏上歸途之時 . . .<br />\n<br />\n當時，佢哋響運動場附近個巴士站等緊車返屋企。<br />\n<br />\nPoppy 同 Wilma 先到咗站頭等車，跟響後面嘅係 Maud 同 Kate。<br />\n<br />\n已經接近客滿嘅巴士到站，本來 Poppy 同 Wilma 係可以上到車嘅，之但係當 Maud 上埋車之後，Kate 上唔到車 . . .<br />\n<br />\n眼見 Kate 上唔到車，Maud 嘅反應竟然係一手將已經拍咗卡嘅 Wilma 拉返落車，然後捉咗 Kate 上車 . . .<br />\n<br />\n可憐嘅 Wilma 成個人發軟跪咗響隊頭 . . .<br />\n<br />\nPoppy 見到咁，即刻衝返落車保護 Wilma . . .<br />\n<br />\n然後架巴士就開走咗 . . .<br />\n<br />\nPoppy 緊緊咁攬實喊到七彩嘅 Wilma，感覺到佢好驚：<br />\n「程車十幾蚊o架 . . . 我張咭負咗呀 . . . 點算呀 . . .」<br />\n<br />\nPoppy 出盡力秤住成身軟晒嘅 Wilma，但一路拖住，一路見到地下出現一行水 . . .<br />\n<br />\n冇錯，Wilma 嚇到瀨埋出嚟 . . .<br />\n<br />\n響嗰一刻，Poppy 知道點解 Wilma 驚成咁，之但係，佢一時間都唔知應該點做好 . . .<br />\n************************************************************************************<br />\n由市區返一次屯門，一個人要俾十幾蚊。<br />\n<br />\n但 Poppy 發現，佢同 Wilma 身上加埋都只係得廿蚊 . . . <br />\n<br />\n下一集：《邂逅 ‧ 利寶輪》，星期二發表"},{"pid":"af0265edca9c5703266cdb30aa09dfdceff95daa","tid":684305,"uid":141995,"like":0,"dislike":0,"score":0,"citedBy":0,"replyTime":"2018-07-03T06:18:06.000Z","msg":"(15) 邂逅 ‧ 利寶輪<br />\n<br />\n響嗰一刻，Poppy 知道點解 Wilma 驚成咁，之但係，佢一時間都唔知應該點做好 . . .<br />\n<br />\n一個學生一程車要俾十幾蚊，佢同 Wilma 兩個加埋閒閒哋講緊要成廿幾蚊，咁錢從何來？<br />\n<br />\nPoppy：「Wilma 你身上有幾多錢？」<br />\n<br />\nWilma 忍住眼淚，好認真咁摷勻全身：「我 . . . 得返八蚊 . . .」<br />\n<br />\nPoppy：「我得十二蚊，咁嘅話，即係我同你是旦一個唔夠錢搭車 . . .」<br />\n<br />\n聽到呢句，Wilma 又忍唔住喊出嚟 . . .<br />\n<br />\n「好喇！你喊夠喇！」<br />\n<br />\n就響呢一刻，Poppy 忍唔住一巴摑落 Wilma 度 . . .<br />\n<br />\n「要喊嘅返去慢慢喊！唔好響度喊！. . . 最多我俾你自己一個坐車返去先，我點返屋企我自有分數！」<br />\n<br />\n就係咁，Poppy 先數好 Wilma 程車嘅錢，然後先送咗 Wilma 上車先。<br />\n<br />\n天色漸黑嘅街頭，只餘下 Poppy 一個學生妹嘅身影 . . .<br />\n<br />\n嗰個地方，對 Poppy 嚟講，真係好陌生，好陌生 . . .<br />\n<br />\n「有冇人 . . . 可以救吓我？」<br />\n<br />\n事實上 Poppy 自己都好驚，驚驚吓連佢自己都忍唔住喊咗出嚟 . . .<br />\n<br />\n點之，奇蹟就響呢個時候發生 . . .<br />\n<br />\n有架車身黑麻麻嘅 60X 巴士埋站開埋門 . . .<br />\n<br />\n司機：「喂，妹妹！你係咪上車o架？」<br />\n<br />\nPoppy：「我 . . .得 7 蚊 . . .」<br />\n<br />\n司機：「總之你上車先啦！」<br />\n<br />\n響架巴士上面，Poppy 入晒手上嗰 7 蚊之後，緊抱住輪椅位個背墊，默不作聲 . . .<br />\n<br />\n司機：「你去邊o架？」<br />\n<br />\nPoppy：「屯門 . . . 友愛 . . .」<br />\n<br />\n司機：「啱路呀！你搵個位坐低先啦！」<br />\n<br />\n就係咁，Poppy 順利返到屯門 . . .<br />\n<br />\n落車時，佢同司機揮手告別，回望嗰架巴士，佢隱約見到引擎蓋上面 NEOPLAN 嘅字樣 . . .<br />\n<br />\n呢次經歷，令 Poppy 對巴士司機嘅印象改觀，亦間接令佢響畢業之後學車，向成為一名巴士車長嘅道路邁進 . . . <br />\n************************************************************************************<br />\n如今，Poppy 唔單止考到巴士牌，甚至真係擁有一架巴士，而且仲要係 NEOPLAN。<br />\n<br />\n不知不覺間，呢個傻妹就響佢自己架巴士上面瞓著咗 . . .<br />\n************************************************************************************<br />\n第二朝，Poppy 俾電話聲嘈醒 . . .<br />\n<br />\nKate：「喂？你架車去到邊？」<br />\n<br />\nPoppy：「Sor . . . ry 呀！我響架車上面瞓著咗，我 . . . 仲響 . . . 錦田 . . .」<br />\n<br />\nKate：「吓？你仲響錦田？！我出到美孚喇喎 . . .」<br />\n<br />\nPoppy：「你等多陣，我洗完個面即刻出尖咀！」<br />\n<br />\n經過 45 分鐘之後，架車總算出到尖咀 . . .<br />\n<br />\nKate 一上車，即刻捉住 Poppy 嚟鬧：<br />\n「喂阿姐！你響架大鬧鐘入面瞓著咗都算啦！你竟然仲遲到？」<br />\n<br />\nPoppy：「好 . . . 對唔住 . . . 」<br />\n<br />\n總之，班車比預期中遲咗成半個鐘開出 . . . <br />\n<br />\nKate：「呀係呀，Maud 今日 . . . 請咗假 . . .」<br />\n<br />\nPoppy：「你話 Maud 請咗假？咁邊個睇實個廚房？」<br />\n<br />\nKate：「Apple . . .」<br />\n<br />\nPoppy：「吓？佢？」<br />\n<br />\nKate：「頂住先啦！最多我落場幫埋手 . . .」<br />\n<br />\nPoppy：「唉 . . . 反正今日唔多人 Book，得 Apple 一個都應該搞得掂嘅 . . .」<br />\n<br />\n如是耆，廚房問題得以解決。<br />\n<br />\n但 Maud 嘅情況令 Poppy 感到擔心 . . .<br />\n************************************************************************************<br />\n七月代表暑假，但暑假又係咪一定令人開心？<br />\n<br />\n下一集：《令人討厭的七月（上）》，星期五發表"},{"pid":"530bd0b68403deef2900dae5d06bdcb8ed566748","tid":684305,"uid":141995,"like":0,"dislike":0,"score":0,"citedBy":0,"replyTime":"2018-07-07T02:45:02.000Z","msg":"(16) 令人討厭的七月（上）<br />\n<br />\n於是，響嗰一晚收車之後，Poppy 用 Whatapp 關心 Maud . . . <br />\n<br />\nPoppy：「Maud，點呀你？」<br />\n<br />\nMaud：「抖咗成日，好返少少。」<br />\n<br />\nPoppy：「不如我搵日約你出嚟傾好冇？」<br />\n<br />\nMaud 冇就呢個問題作回應。<br />\n<br />\n30 分鐘之後，Poppy 用 Whatapp 同 Kate 傾，希望 Kate 幫忙去問 Maud。<br />\n<br />\nPoppy：「你知唔知 Maud 佢發生乜事？」<br />\n<br />\nKate：「我都唔多清楚 . . .」<br />\n<br />\n於是，Poppy 改為向 Wilma 同 Apple 問意見。<br />\n<br />\n最後，佢哋同 Kate 商議好，決定為 Maud 做啲事 . . . <br />\n************************************************************************************<br />\n第二朝，Maud 以外嘅四個女仔都齊集響 JU4767 上面。<br />\n<br />\n然之後，Kate 拖住 Maud 上車。<br />\n<br />\nWilma 同 Apple 拉花炮，眾人異口同聲對 Maud 大嗌：<br />\n「Welcome Back ! Maud !」<br />\n<br />\nMaud 以一副好猶疑嘅眼神回應：「你哋班人 . . . 想點？」<br />\n<br />\nPoppy：「冇呀！我哋想歡迎你歸隊啫！」<br />\n<br />\nMaud：「多謝喎，之不過 . . .」<br />\n<br />\nKate：「唔好咁啦！有咩事咪同大家講囉！唔好咩？」<br />\n<br />\n聽到呢一句，Maud 嘆咗一口氣：<br />\n「你知唔知我好憎七月？以前七月放暑假，一放就有彷彿永遠做唔完嘅功課要做，往往要我出盡九牛二虎之力至做得晒，做完都已經八月頭 . . . 而當中，我永遠要冒住俾屋企人指罵嘅風險 . . . 我真係好想逃避！但又永遠走唔甩 . . . 我真係好討厭七月！」<br />\n<br />\n眾人面色一沉。<br />\n<br />\nApple：「都成幾年前嘅事，仲記嚟做乜？」<br />\n<br />\nPoppy：「係囉！七月唔一定係咁灰嘅，正所謂『希望在明天』吖嘛！」<br />\n<br />\nMaud：「『希望在明天』？我希望自己唔好繼續係咁一事無成已經好好 . . .」<br />\n<br />\nKate：「得嘅！我知你做得到！」<br />\n<br />\n當 Maud 嘅情緒稍為平伏落嚟嘅同時，Poppy 決定按時開車。<br />\n<br />\n只係唔知點解，打從頭先開始，Wilma 成個人一言不發，靜咗落嚟 . . .<br />\n<br />\nApple：「Wilma，你冇事嘛？」<br />\n<br />\nWilma：「冇！冇！你返入廚房準備得o架喇！我冇事！」<br />\n<br />\n巴士如常按路線開上屯門公路，Wilma 望住眼前汀九一帶嘅景色，唔知點解硬係覺得有啲唔對路 . . .<br />\n<br />\n「或者係我心理作用啫！」<br />\n<br />\nWilma 於是繼續如常做好 Waitress 嘅工作。<br />\n<br />\n車輛順利開到洪水橋定時點，然後準備折返 . . . <br />\n<br />\nWilma：「Kate，我有少少唔舒服，你可唔可以頂替我半轉？」<br />\n<br />\n雖然 Kate 有少少不明所以，但仍然願意頂替 Wilma 半轉，俾 Wilma 稍事休息 . . . <br />\n<br />\nWilma 成個人攤咗響樓下左手邊一張櫈上面，迷迷糊糊中，佢彷彿記返起少少事，但又唔係好清晰 . . .<br />\n<br />\n「點解我心入面硬係有種好奇怪嘅感覺？」<br />\n************************************************************************************<br />\n呢種奇怪嘅感覺，講真已經潛伏咗響 Wilma 心入面好一段時間 . . .<br />\n<br />\n而就響呢個令人討厭嘅七月入面，似乎有啲意想不到嘅事要響佢身上發生 . . .  <br />\n<br />\n下一集：《令人討厭的七月（下）》，星期日發表"},{"pid":"4197e9e9f81914ba967324c0d0c48234667c5e0e","tid":684305,"uid":141995,"like":0,"dislike":0,"score":0,"citedBy":0,"replyTime":"2018-07-08T12:58:06.000Z","msg":"(17) 令人討厭的七月（下）<br />\n<br />\nWilma 成個人攤咗響樓下左手邊一張櫈上面，迷迷糊糊中，佢彷彿記返起少少事，但又唔係好清晰 . . .<br />\n<br />\n「點解我心入面硬係有種好奇怪嘅感覺？」<br />\n<br />\n迷迷糊糊中，Wilma 心入面出現咗一啲金屬磨擦嘅聲音、一啲砰砰嘭嘭嘅聲音，總之係一啲好嘈雜又彷彿好令人心寒嘅聲音 . . . <br />\n<br />\nWilma 想俾自己有冷靜嘅空間，但唔知點解，始終冷靜唔到 . . .<br />\n<br />\n「唔好呀！唔好呀！」<br />\n<br />\n忽然間，Wilma 響車入面好歇斯底里咁大嗌 . . .<br />\n<br />\n還好，當時巴士已經落晒客，私牌返緊錦田 . . .<br />\n<br />\n不過 Wilma 忽然間大嗌，嚇到 Poppy 將架巴士緊急剎停響青葵公路路邊 . . .<br />\n<br />\nPoppy：「Apple，你去睇吓 Wilma 乜事！」<br />\n<br />\n於是 Apple 走埋去 Wilma 身邊，只見 Wilma 雙眼放大，抱住頭，全身冒汗，仲打晒冷震 . . . <br />\n<br />\nApple 攬實 Wilma，好溫柔咁問佢：「Wilma 你冇事嘛？」<br />\n<br />\nWilma：「我 . . . 心入面 . . . 唔知點解 . . . 有種好強烈嘅不安感！」<br />\n<br />\nApple：「不安感？放心喎！Poppy 手車有幾好，你都應該感受到 . . .」<br />\n<br />\nWilma：「唔係！我 . . . 我信得過 Poppy 手車，之不過 . . .」<br />\n<br />\nKate 同 Maud 感到一臉茫然，之不過 Poppy 似乎知道 Wilma 發生乜事 . . .<br />\n<br />\nPoppy：「Wilma 你 . . . 冇記錯今年 24 歲呀呵？」<br />\n<br />\nWilma 微微點頭 . . .<br />\n<br />\nPoppy：<br />\n「唔係啩，咁唔通 . . . 得！我繼續開車先，Apple 同 Kate 同我睇實 Wilma，唔好俾佢望到右邊！」<br />\n<br />\n如是者，巴士順利開返錦田。<br />\n<br />\n佢哋先送 Wilma 上巴士，然後四個女仔開秘密會議 . . . <br />\n<br />\nPoppy：「你哋知唔知 Wilma 細個響邊度讀小學？」<br />\n<br />\nApple：「天水圍？好似係啩！」<br />\n<br />\nPoppy：「咁莫非 . . .」<br />\n<br />\nPoppy 用手機隨手 Search 咗一單新聞出嚟。<br />\n<br />\n其餘三個女仔望到張相，都感到好不安 . . .<br />\n<br />\nPoppy：<br />\n「我希望係我估錯，但如果 Wilma 嘅心理陰影係同呢件事有關嘅，咁就好大鑊！」<br />\n<br />\n另一方面，Wilma 響運頭塘邨屋企張床上面，徹夜難眠 . . .<br />\n<br />\n返到屋企之後，佢心情雖然好似平伏返，但又有一種莫名其妙嘅不安感不時湧出嚟 . . .<br />\n<br />\n「點解？究竟我發生緊乜事？」<br />\n<br />\n去到接近凌晨三點，Wilma 至瞓得著 . . .<br />\n<br />\n咁當然啦，如果你覺得佢瞓得著就一天都光晒，咁你就未免太天真 . . .<br />\n<br />\n因為更令人不安嘅事，就正正響 Wilma 嘅夢入面發生 . . .<br />\n************************************************************************************<br />\n令人不安的真相，令人不安嘅 7 月 10 日 . . .<br />\n<br />\n下一集：《充滿不安的真相》，7 月 10 日（星期二）發表"},{"pid":"549d3f973192f5f4a00dc50e171110c1a6b18df2","tid":684305,"uid":141995,"like":0,"dislike":0,"score":0,"citedBy":0,"replyTime":"2018-07-09T16:05:24.000Z","msg":"*** 謹此紀念 15 年前今日在屯門公路汀九段所發生的事故 ***<br />\n<br />\n(18) 充滿不安的真相<br />\n<br />\nWilma 如常坐響 JU4767 下層。<br />\n<br />\n忽然，車廂外傳出嘭嘭嘅聲響 . . .<br />\n<br />\nPoppy：「你個死貨櫃佬吖！推夠我架車未呀？」<br />\n<br />\n點之尾隨嘅貨櫃車並冇任何爬頭嘅意欲，反而繼續推住架巴士 . . . <br />\n<br />\nPoppy 想將架車扭上大欖隧道避開，點知 . . . <br />\n<br />\n巴士車頭同欄杆發出強烈嘅摩擦聲，終於去到一個位，欄杆斷成兩節 . . . <br />\n<br />\n成架巴士由缺口直飛落橋下嘅汀九村 . . . <br />\n<br />\n「轟隆！」<br />\n<br />\n呢一吓巨大嘅撞擊聲，驚動咗汀九村嘅居民 . . .<br />\n<br />\n「嘩！成架巴士飛咗落嚟？」<br />\n<br />\n「報警啦！好大鑊呀今次！」<br />\n<br />\n得到 Apple 嘅保護，Wilma 只係受咗輕傷，能夠自行爬出車廂 . . .<br />\n<br />\n之不過，當 Wilma 爬出車廂後，佢回望嗰架已經嚴重毀爛嘅巴士，見到一幕佢難以置信嘅景象 . . . <br />\n<br />\nPoppy、Kate 同 Maud 全身血肉模糊，已經完全冇生命跡象 . . .<br />\n<br />\n剩低嘅 Apple，雖然仍然有知覺，但亦身受重傷 . . .<br />\n<br />\nApple：「Wilma . . . 你 . . . 冇事 . . . 實 . . . 在 . . . 太 . . . 好 . . .」<br />\n<br />\n捉住 Apple 隻手嘅 Wilma，一時間淚如泉湧 . . . <br />\n************************************************************************************<br />\n響惡夢中驚醒嘅 Wilma，花咗成半個鐘至定到神 . . . <br />\n<br />\n之但係，佢似乎諗返起點解佢響舊汀九橋有心理陰影 . . .<br />\n<br />\n於是，佢唔理三七廿一，即刻 Whatapp 俾 Poppy . . .<br />\n<br />\nWilma：「今日唔好行舊汀九橋！舊汀九橋好危險！」<br />\n<br />\nPoppy 收到 Wilma 嘅 Whatapp 之後，佢忍唔住喊咗出嚟 . . .<br />\n<br />\n因為佢彷彿覺得，之前佢估嘅嘢好不幸地估中咗 . . .  <br />\n<br />\nPoppy 忍住眼淚打電話俾 Wilma：「你依家響邊？我即刻過嚟搵你！」<br />\n<br />\n如是者，45 分鐘之後，Poppy 同 Wilma 於太和麥噹噹相遇 . . .<br />\n<br />\nPoppy  一見到 Wilma，就忍唔住攬實佢 . . .<br />\n<br />\nWilma 即刻好激動咁爆喊：「我終於記得 . . . 我點解對舊汀九橋有陰影 . . .」<br />\n<br />\nPoppy：「係咪同我部巴士有關？」<br />\n<br />\nWilma 微微點頭 . . .<br />\n<br />\nPoppy：「你今年 24 歲，你細過響天水圍讀小學，咁莫非 . . .」<br />\n<br />\nWilma：「係！我當年就係坐中出事嗰班 65M！」<br />\n<br />\nPoppy：<br />\n「咁你一直跟住我車咪好辛苦？我架車個車牌仲要同出事嗰架車只係得一個數字唔同 . . .」<br />\n<br />\nWilma 深深咁嘆咗一口氣：<br />\n「點講呢 . . . 或許當時呢件事對我所造成嘅心靈創傷太大，唔知點解我好似失去咗當時嘅記憶 . . . 咁講真，有好有唔好嘅，至少呢十五年嚟，我唔駛俾呢件事折磨住，之但係 . . . 當我呢刻記得返起時 . . .」<br />\n<br />\nWilma 忍唔住喊咗出嚟 . . .<br />\n<br />\nPoppy 望一望個天，好溫柔咁摸住 Wilma 嗰把頭髮：<br />\n「你知唔知當初當我知道上頭叫我買呢架 JU4767 返嚟嗰陣，我個心諗乜？」<br />\n<br />\nWilma 搖頭。<br />\n<br />\nPoppy：<br />\n「嗰陣我心諗&mdash;喂阿哥你係咪玩嘢呀？全香港超過 190 部 Neoplan 你唔揀偏偏係要揀呢架 4767？貪佢個車牌冧把冇得再差？但我心入面知道，佢揀呢架車俾我一定有原因 . . . 去到呢刻，我明晒喇！」<br />\n<br />\nWilma 面上再一次露出微笑。<br />\n<br />\n睇見 Wilma 又喊又笑嘅怪樣，Poppy 感到放心 . . . <br />\n<br />\n響太和麥噹噹門口，兩人揮手告別對方，然後各自踏上歸途。<br />\n************************************************************************************<br />\n經過呢一日之後，世界不再一樣 . . . <br />\n<br />\n下一集：《意外（上）》，星期五發表"},{"pid":"26dfa3e15990fd6d81d959c01f5c3e35f8f1baad","tid":684305,"uid":141995,"like":0,"dislike":0,"score":0,"citedBy":0,"replyTime":"2018-07-13T13:18:06.000Z","msg":"(19) 意外（上）<br />\n<br />\n如是者，經過連場風風雨雨之後，五個女仔重新踏上新嘅旅程。<br />\n<br />\n之不過架 JU4767 唔知乜事，撻極都撻唔著 . . .<br />\n<br />\nPoppy：「玩乜呀？臨開工先嚟壞車？」<br />\n<br />\n於是，Poppy 落車走到車尾，揭起埋個 Engine 冚，想睇吓發生乜事 . . .<br />\n<br />\nPoppy：「冇問題吖！架車今日玩乜？」<br />\n<br />\nPoppy 覺得唔對路，於是先通知四個拍檔今日唔駛出動，然後交俾人拎架車去做仔細檢查。<br />\n<br />\n百無聊賴嘅 Poppy，除咗跟進架車嘅維修進度之外，都已經唔知可以做乜 . . .<br />\n<br />\n於是 Poppy 打電話同 Wilma 閒談：「點呀你，心情有冇好轉？」<br />\n<br />\nWilma：「OK，我冇事。」<br />\n<br />\nPoppy：「冇事就好。」<br />\n<br />\n等待係漫長嘅 . . .<br />\n<br />\n無車可揸嘅 Poppy，響車場一角坐低，細想呢幾個月發生嘅事 . . .<br />\n<br />\n由買巴士，去到搵拍檔，定立路線，到開線 . . . <br />\n<br />\n好多好多本來睇落冇可能做到嘅事，結果都一一實現到 . . .<br />\n<br />\n「KM Kitchen」呢個計畫，雖然未見得為 Poppy 帶嚟豐厚收入，但呢個響 Poppy 心底醞釀咗一段時間嘅夢想，總算可以成真。<br />\n<br />\n「夢-想-達-成-夢-想-達-成！」<br />\n<br />\n唔知點解忽然諗起呢段當年唔知邊套動畫作品入面近乎洗腦嘅對白，Poppy 忍唔住笑咗出聲！<br />\n<br />\n因為佢彷彿感覺到，自己真係夢想達成！<br />\n<br />\n之但係，唔知點解佢心入面硬係有種不安感 . . . <br />\n<br />\n「點解心入面有種奇怪感覺？」<br />\n<br />\n雖然不明所以，但 Poppy 深呼吸咗一吓，當冇事發生 . . .<br />\n<br />\n過咗半日，Poppy 收到通知，話架車整返好。<br />\n<br />\n於是佢趕過去元朗工業邨拎返架車去試。<br />\n<br />\n巴士起步十分順暢，表現比剛開始營辦 KM Kitchen 時更好。<br />\n<br />\n不知不覺間，呢架 JU4767 以比正常行車速度稍高嘅車速行走。<br />\n<br />\n「不如快手掟個靚彎去返車房先！」<br />\n<br />\n點之架巴士入彎期間忽然失控 . . . <br />\n<br />\n「嘭！」<br />\n<br />\nPoppy 腦海一片空白 . . .<br />\n<br />\n「點解眼前嘅影像打側晒嘅 . . .」<br />\n<br />\n驚魂甫定之後，Poppy 發現原來唔係眼前嘅影像打側晒，而係 . . .<br />\n<br />\n「我 . . . 整翻咗 . . . 架巴士 . . .」<br />\n<br />\n還好架車當時只係響度試緊車，冇載客 . . .<br />\n<br />\nPoppy 鬆開安全帶，小心翼翼咁爬出車外，然後打電話報警 . . .<br />\n<br />\n報完警之後，Poppy 成個人癱軟，坐咗響架巴士車頭，打 whatapp 俾 Wilma . . .<br />\n<br />\n大滴大滴嘅眼淚，不斷由 Poppy 嘅眼眶落下 . . . <br />\n<br />\nPoppy：「Wilma，我架巴士 . . .」<br />\n<br />\nWilma：「?」<br />\n<br />\nPoppy：「翻咗」<br />\n<br />\n睇到呢一句，Wilma 連部手機都跌埋落地 . . . <br />\n<br />\nWilma 即刻打電話俾 Poppy：「咩話？架車翻咗？」<br />\n<br />\n只係電話另一邊不斷傳嚟 Poppy 嘅喊聲 . . .<br />\n<br />\nWilma：「Poppy 你響邊？我同 Apple 即刻嚟！」<br />\n<br />\nPoppy：「工業邨 . . . 元朗 . . . 工業邨 . . .」<br />\n<br />\n於是 Wilma 叫埋 Apple 一齊，向元朗工業邨「善後」 . . .<br />\n************************************************************************************<br />\n事後，作者決定向 Poppy 「照肺」. . .<br />\n<br />\n下一集：《意外（下）》，星期日發表"},{"pid":"15a1a023b4cf3a69f0f24b41e3adcc84236a2d30","tid":684305,"uid":141995,"like":0,"dislike":0,"score":0,"citedBy":0,"replyTime":"2018-07-15T01:04:27.000Z","msg":"(20) 意外（下）<br />\n<br />\n鏡頭一轉，去到作者辦公室。<br />\n<br />\nPoppy 俾人捉咗去「照肺」. . .<br />\n<br />\n作者拎住份報紙問 Poppy：「今次威啦，報紙你都上埋嘞 . . .」<br />\n<br />\nPoppy：「好 . . . 好對唔住！」<br />\n<br />\n作者：「你同我講對唔住？」<br />\n<br />\n驚到成個人震晒嘅 Poppy，垂低頭，不斷咁喊 . . .<br />\n<br />\n作者走近 Poppy 耳邊，細細聲咁同佢講：<br />\n「警告你唔好響我面前瀨，如果你夠膽響我面前瀨，我唔知我枝筆下一秒會唔會插咗入你心口度 . . .」<br />\n<br />\nPoppy 轉身想走，之不過 . . .<br />\n<br />\n作者：「喂阿 P 小姐，我諗有四個女仔好想見你 . . .」<br />\n<br />\n房門打開，Apple、Wilma、Kate 同 Maud 四個企晒響門口度 . . .<br />\n<br />\nApple：「請作者大人你唔好再向 Poppy 佢迫供！」<br />\n<br />\n作者：「我迫供？我邊敢呀？」<br />\n<br />\n然後，作者指示 Kate 同 Maud 捉實 Poppy . . . <br />\n<br />\n作者走近 Poppy，輕輕撫摸佢塊面 . . .<br />\n<br />\n呢份片刻嘅溫柔，令五個女仔心入面都不寒而慄 . . .<br />\n<br />\nMaud：「你 . . . 你想點？」<br />\n<br />\n作者：<br />\n「你問我想點？兩年前嘅大年初一，有個車房佬又係好似你咁將架 Centroliner 高速入彎，佢報稱避狗喎，咁總之結果就搞到成架車瞓低咗，估唔到依家有人同我玩歷史重演，仲要係用我出資買返嚟嘅 Centroliner，咁嘅話不如 . . .」<br />\n<br />\n就響嗰一瞬間，作者好大力咁一巴摑落 Poppy 度 . . .<br />\n<br />\n作者：<br />\n「架巴士我會出錢整返好，但 Poppy 你同我寫返份詳細嘅報告俾我，向我交待點解架巴士會俾你整翻！你哋同我出返去！」  <br />\n<br />\nPoppy 步出辦公室，神情非常落寞 . . .<br />\n<br />\n心知大事不妙嘅 Poppy，終於忍唔住喊咗出嚟 . . .<br />\n<br />\nKate：「咪咁啦 Poppy，希望在明天呀！」<br />\n<br />\nPoppy：「之不過 . . .」<br />\n<br />\nMaud：「呢刻你喊都無謂啦！返錦田再講 . . .」<br />\n************************************************************************************<br />\n另一方面，響作者辦公室入面，作者神色都好凝重 . . .<br />\n<br />\n秘書 Helen：「飲杯茶冷靜吓先，好冇？」<br />\n<br />\n作者：「冷靜？你叫我點冷靜？」<br />\n<br />\nHelen：「架車我相信你有辦法整得返，只係你煩緊嘅明顯唔係架車 . . .」<br />\n<br />\n作者：「果然知我心者莫若 Helen 也 . . . 話時話，你會唔會覺得我頭先出手太重？」<br />\n<br />\nHelen 深深咁嘆咗一口氣：「你知就好 . . .」<br />\n<br />\n作者：「咁搞法 Poppy 會唔會辭職唔撈？」<br />\n<br />\nHelen：「咁呢層我就唔敢講，之不過 . . .」<br />\n<br />\nHelen 響作者耳邊細細聲咁講咗一啲諗法，而作者亦好接納。<br />\n************************************************************************************<br />\n另一邊廂，響錦田車場。<br />\n<br />\n成面眼淚嘅 Poppy，響床上面眼光光，徹夜難眠 . . .<br />\n<br />\n「究竟下一步 . . . 我應該要點做？」<br />\n************************************************************************************<br />\n心聲，究竟有邊個願意聽？<br />\n<br />\n下一集：《心聲》，星期二發表"},{"pid":"6d60d4e1db9f5f615798224af7c0e0e93855f587","tid":684305,"uid":141995,"like":0,"dislike":0,"score":0,"citedBy":0,"replyTime":"2018-07-17T07:16:59.000Z","msg":"(21) 心聲<br />\n<br />\n響錦田車場，成面眼淚嘅 Poppy，響床上面眼光光，徹夜難眠 . . .<br />\n<br />\n「究竟下一步 . . . 我應該要點做？」<br />\n<br />\n迷失中嘅少女，好想搵人去開解自己，但又唔想連累人 . . .<br />\n<br />\n同一時間，另外四個女仔都唔知下一步應該點做好 . . .<br />\n<br />\nMaud：<br />\n「迷失&mdash;從來都係 KM Kitchen 嘅特色。但點解 . . . 點解我哋兜兜轉轉都仲係迷失？」<br />\n<br />\nKate：「講得多都嫌口臭啦 . . . 依家好衰唔衰連架車都翻埋，你話點算好？」<br />\n<br />\nWilma：「我覺得 . . . Poppy 唔係有心 . . .」<br />\n<br />\nKate：「你係佢肚裏面條蟲？你點肯定佢係冇心？」<br />\n<br />\nApple：「好喇 Kate . . . 我諗 . . . 我哋係咪應該要傾吓下一步要點做？」<br />\n<br />\nWilma：「咁 . . . 我哋駛唔駛約埋 Poppy 出嚟傾傾？」<br />\n<br />\nKate：「好呀！我呢刻好想一拳舂落佢塊面度！」<br />\n<br />\nApple：「好喇好喇 . . . 不如我哋遲啲再傾，好冇？」<br />\n<br />\nKate 同 Maud 離開約定地點不出五百米，Maud 忍唔住喊咗出嚟 . . .<br />\n<br />\nKate 緊緊攬實佢：「唔好喊啦 . . .」<br />\n<br />\nMaud：<br />\n「我 . . . 我本來仲諗住 . . . 件事發展得好順利，我哋可以冰釋前嫌 . . . 但結果 . . . 」<br />\n<br />\nKate：「我認我頭先太燥底，好對唔住 . . .」<br />\n<br />\nMaud：「你同我道歉有乜用？」<br />\n<br />\n另一方面，Apple 同 Wilma 仍然留響約定地點。<br />\n<br />\n忽然，佢哋見到 Maud 神色凝重咁行緊埋嚟 . . .<br />\n<br />\n見到塊面黑晒嘅 Maud，Wilma 本能反應下驚到縮咗響 Apple 背後 . . .<br />\n<br />\nMaud：「唔駛咁驚喎，Wilma . . .」<br />\n<br />\nMaud 坐咗響 Apple 身邊，深深咁嘆咗一口氣 . . .<br />\n<br />\nMaud：「信唔信由你哋啦！我不嬲都覺得自己好失敗 . . .」<br />\n<br />\nApple：「失敗？」<br />\n<br />\nMaud：<br />\n「嗯 . . . 要朋友冇朋友，要事業冇事業 . . . 有時我響廚房入面偷偷哋喊，但其他人一嚟到我就即刻抹走眼淚扮晒冇事咁 . . . 我有時會諗，究竟我嘅人生意義係乜？冇理由就咁戴住個面具戴一世啩？咁仲成人世？之但係 . . . 我發現個面具真係唔易除落嚟 . . .」<br />\n<br />\nApple：「唔係o架！我相信你好努力咁去改變！呢點我睇到！」<br />\n<br />\nMaud：<br />\n「改變？我一見到 Wilma 一見到我就驚到咁嘅樣，就知我根本冇變過 . . .」<br />\n<br />\n「唔係o架！」<br />\n<br />\n響 Apple 背後嘅 Wilma，忽然講咗呢一句。<br />\n<br />\nWilma：<br />\n「係，我認！我仲係好驚你 . . . 之不過 . . . 你係的確響度變緊！呢一點 . . . 我同 Apple 都睇到！」 <br />\n<br />\n聽到呢一句，Maud 不禁發出一聲冷笑：<br />\n「俾當年我蝦過嘅人挺身而出讚返我轉頭 . . . 世界變喇 . . .」<br />\n<br />\n就響呢一剎那，Maud 嘅眼角不禁流出咗幾滴眼淚 . . .<br />\n************************************************************************************<br />\n曾經有人形容過，有一種人心理上會長期處於中二嘅狀態。<br />\n<br />\n有人形容呢一種狀態叫做 . . .<br />\n<br />\n下一集：《中二病》，星期五發表"}]}