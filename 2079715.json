{"tid":2079715,"cid":12,"subCid":0,"title":"香城回憶錄：六月抗爭篇","createTime":"2020-06-26T03:26:25.000Z","updateTime":"2020-06-26T03:35:17.000Z","uid":360223,"like":0,"dislike":0,"uniUserReply":1,"replies":[{"pid":"9681ea451c14e37b3efa39a3cd240feb8a347dac","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:26:25.000Z","msg":"內容純屬虛構，如有雷同，實屬巧合。<br />\n<br />\n由本章起，每一個新post將會以篇做單位。<br />\n唔用一post到尾嘅形式，係因為各篇之間嘅甜度上下落差好大。用篇做單位，除咗方便大家食用，亦避免響唔適當嘅場合追故，搞到電腦大爆炸。<br />\n而為咗方便整理，依個post會擺番哂六月抗爭篇嘅全部文章。001到005之前已經出過，<strong>006係今日嘅更新。</strong><br />\n更新頻率則維持不變，逢星期五更新一章。<br />\n<br />\n從下一章起，故事將進入見山村篇，預料會用四章／四個星期連載，亦將包含高甜、高虐、血腥、黑暗嘅內容。<br />\n<img src=\"https://na.cx/i/pgHUvpV.gif\" data-thumbnail-src=\"https://i.lih.kg/thumbnail?u=https%3A%2F%2Fna.cx%2Fi%2FpgHUvpV.gif&h=02b826f0&s={SIZE}\" /><br />\n<br />\n<strong>六月抗爭篇</strong>：閣下在此<br />\n（001）2047年那個晚上我在新居寫信<br />\n（002）泰北之旅<br />\n（003）水城區遊行<br />\n（004）方朗站生存戰<br />\n（005）水天圍的日與夜<br />\n（006）水天圍的夜與霧"},{"pid":"d6fdf7d894f61f545c2c7d61dee69950174c75d1","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:27:10.000Z","msg":"（001）2047年那個晚上我在新居寫信<br />\n<a href=\"https://www.youtube.com/watch?v=2fqhfVBjeso\" data-sr-url=\"https://r.lihkg.com/link?u=https%3A%2F%2Fwww.youtube.com%2Fwatch%3Fv%3D2fqhfVBjeso&d=b6PV2mHT5tDC6%2Fq4CXK2Sn4IrTm65yM4JHcsBx4PGkA%3D&h=b01bb998\" data-auto-link target=\"_blank\">https://www.youtube.com/watch?v=2fqhfVBjeso</a><br />\n「亞細亞的孤兒，在風中哭泣，沒有人要和你玩平等的遊戲，<br />\n每個人都想要你心愛的玩具，親愛的孩子你為何哭泣。」<br />\n《亞細亞的孤兒》<br />\n<br />\n「The time now is 9 pm PDT. You have 1 unread email.」<br />\n「依個時間有新電郵？應該係junk mail吧。」我心想，但依然用簡單的手勢打開電郵信箱。<br />\n「亂碼？等等，收件人係老豆？依個電郵alias，老豆講過，只係俾佢響香城最後一個學期嘅學生&hellip;」一邊看電郵，一邊打開桌子旁邊的抽屜櫃。<br />\n「1989號硬碟，應該放左響好底&hellip;」我一邊回想起父親臨終前的囑咐，一邊在抽屜櫃裡找尋著外置硬碟。<br />\n「搵到喇！嘩！好多塵！」當然了，上次拿出來定期檢查和備份，已經是三年前的事。<br />\n「好彩部電腦仲有USB port啫。」在2047年，有USB的電腦，就如2020年有3.5吋軟碟機的電腦一樣，並不常見。<br />\n「64號資料夾&hellip;入面個解密程式&hellip;」我回想起父親自我懂得用電腦起，每年都會複習一次如何解密。<br />\n<br />\n「Okay，解密成功。睇吓入面講乜先&hellip;」<br />\n<br />\n「Dr. Wong您好，<br />\n突然電郵給您，實在有點冒昧，希望您在北美合眾國生活美滿。<br />\n<br />\n上一次見您，已經是27年前了。您離開前曾經講過，如果日後有任何需要，可以用您說的亂碼方式，寄電郵給您。最近發現身體不適，做檢查後才知道已經有第三期的子宮頸癌，雖然可以做手術，但不知道身體能否承受得住。<br />\n我並不需要金錢援助，只是想，如果能夠再見Dr. Wong一面，傾談一下27年來的人生浮沉，那我就沒有甚麼遺憾了。現在我住在泰馬柬聯邦的北部，地址是XXX，北美合眾國應該沒有直達航班到這裡，要在快谷機場轉機，才能到達。<br />\n<br />\n敬請 道安<br />\n<br />\n學生<br />\nMandy」<br />\n<br />\n「諗住響SAND停薪留職，去讀PhD可以走得甩，真係『唯有業隨身』啊。一日都係老豆，改我個名做光時，仲要姓黃，唔通連個天都唔鍾意&hellip;呀唔係，係要我繼續記錄二十幾年前，響香城發生過嘅事&hellip;」我一邊找往泰馬柬聯邦的機票，一邊想起與父親臨終前的對話：<br />\n「記住，如果收到依個電郵alias寄黎嘅郵件，只要係能力所及，就盡量幫佢地，老豆當年太軟弱，揼低咗班學生走咗黎北美合眾國&hellip;」<br />\n「得啦，老豆，阿媽成日都話，你已經盡哂人事幫班學生，剩低嘅就生死有命啦。」<br />\n「點都好啦，如果你有機會見到佢地其中一個，記得要幫我同佢地親口講聲『對唔住』。」<br />\n<br />\n「第三期的子宮頸癌做電療或者化療之後，存活率都幾高，點解講到好似交代遺言咁呢？不過老豆交帶落，回復佢之後就準備出發啦，反正響SAND做咗兩年嘢後就直接去讀PhD，都未有時間散吓心。」我心想。<br />\n<br />\n「Mandy您好，<br />\n<br />\n我是Dr. Wong的兒子黃光時，很不幸，父親於三年前已經因癌症逝世。<br />\n<br />\n他離去前曾千叮萬囑，收到寄往這個電郵地址的郵件，只要在能力之內，都要盡力幫助寄信人。<br />\n如果你不介意的話，我會代替父親到泰馬柬聯邦一趟，與你傾談。<br />\n<br />\n敬祝 早痊<br />\n光時」<br />\n<br />\nMandy第二天回信說，很歡迎我探望她，而且說聽到我的名字她很高興，因為知道我的父親並沒有忘記香城。<br />\n<br />\n一個星期後，我登上從羅省出發，飛往快谷的客機，上飛機一小時後，不知不覺就睡著了。<br />\n「老公，你唔好咁激動啦。」<br />\n「佢地&hellip;佢地點可以咁對啲香城人？！只要間屋入面有細過25歲嘅女仔，就會安排一位人民黨黨員入住？咁同當年圍疆有乜分別？」<br />\n從小時候記憶的夢中驚醒，飛機已經接近降落。這時候的我還不知道，今次旅程對我的人生觀有多大的衝擊&hellip;<br />\n<br />\n「家，太遠了，難道只是因為時間，因為距離。<br />\n夢，太長了，彷彿只是為了絕望，為了逃避.<br />\n我們沒有家，我們沒有家，孤兒是我們的名字，回家是夢裡的呼喚。」<br />\n《家，太遠了》<br />\n<a href=\"https://www.youtube.com/watch?v=tUMW8zMq6xU\" data-sr-url=\"https://r.lihkg.com/link?u=https%3A%2F%2Fwww.youtube.com%2Fwatch%3Fv%3DtUMW8zMq6xU&d=b6PV2mHT5tDC6%2Fq4CXK2Sn4IrTm65yM4JHcsBx4PGkA%3D&h=53f7b55a\" data-auto-link target=\"_blank\">https://www.youtube.com/watch?v=tUMW8zMq6xU</a>"},{"pid":"f293ef5771271d6b28500d088e09b0dcbb51295f","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:27:39.000Z","msg":"（002）泰北之旅<br />\n<a href=\"https://www.youtube.com/watch?v=e71k7fbs2VU\" data-sr-url=\"https://r.lihkg.com/link?u=https%3A%2F%2Fwww.youtube.com%2Fwatch%3Fv%3De71k7fbs2VU&d=b6PV2mHT5tDC6%2Fq4CXK2Sn4IrTm65yM4JHcsBx4PGkA%3D&h=79c5ac74\" data-auto-link target=\"_blank\">https://www.youtube.com/watch?v=e71k7fbs2VU</a><br />\n「紅燈區，模糊的一個她，拿年輕僅有的美色，粉飾繁華。<br />\n紅燈區，抬頭都不見星，遊人花幾百銖買她，一身純情。」<br />\n《曼谷瑪利亞》<br />\n<br />\n飛機抵達快谷後是中午，我在快谷住了一晚，並買了數天穿著的衣褲鞋襪，盡量令自己的服飾貼近當地一般民眾，並收起有導航功能的智能眼鏡，換上普通的眼鏡，取而代之的，是老舊的Mokia 3310，用來尋找店舖和食肆。對，在2047年，各國間的科技水平差異依然很大，如果隨便在發展中國家拿出高科技產品，可是會發生可怕的事呢。至於Mokia 3310，大概在地球毀滅那天，它依然能夠正常運作吧。<br />\n「又係Fat Lives Matter嘅示威，規模同廿幾年前，我未出世嗰陣差唔多&hellip;」我看著Mokia 3310上的即時新聞，就緩緩地睡著了。<br />\n<br />\n第二天一大清早，我就坐飛機去濁萊，但當我走出濁萊機場大約數分鐘，尋找著往Mandy住處的巴士時，就聽到有人喊：<br />\n「Sir. Young and hot girls! Young and hot girls! Here! Here!」<br />\n看來，無論我怎樣模彷，對眼光銳利的當地人來說，都只是一隻等待宰割的肥美羔羊。<br />\n<br />\n我當然沒有理會，繼續往大街走，終於讓我找到巴士站了。<br />\n「兩個鐘先一班？！好彩十五分鐘之後就有車啫&hellip;」<br />\n車程大約一個小時，就到達了Mandy住處附近的巴士站，循著Mokia 3310上Open Road Map的指示，來到Mandy住處，是一幢有兩層高，前舖後居的房子。<br />\n<br />\n「你係黃光時？」在舖內的一位中年女性，看見我在舖外面左顧右盼，走出來問道。<br />\n「係。你就係Mandy？」我答道。<br />\n「唔係唔係，我係依度嘅老闆娘ดาว。Mandy之前救咗我對仔女ซัน同ทะเล，搞到無咗份工，我就請佢嚟我間舖度幫手睇症。」老闆娘一邊走向舖內，一邊回應道。<br />\n「老闆娘你係香城人？」我一邊跟著她走，一邊問道。<br />\n「唔係，不過我係泰北孤軍嘅後裔。你有無睇過《泰北異域》依套戲呢？入面講嘅就係我爺爺佢哋嘅經歷。」老闆娘解釋道。<br />\n「有呀。我響北美合眾國Baltech主修數據工程同東亞研究，其中一科嘅功課要睇依套戲。但如果好似電影裡面咁講，老闆娘應該係識講福摩沙語？」我疑惑地問道。<br />\n「對！我以前大部分時間是講福摩沙語和泰國語。」她用福摩沙語說道，然後再用香城話解釋。「而家Mandy同佢朋友住響度，我就講香城話同泰文啦。至於點解我識講香城話，你知道廿幾年前，東南亞曾經出現奶茶聯盟，支援香城人嘅行動嗎？」<br />\n「我老豆以前有提起過。」我點頭地說道。<br />\n「雖然我當時得十四、五歲，但我係當時其中一個發起人，一路支援，一路努力學香城話。」她帶點自豪地說道，然後面色一沉。「之後，響香城徹底陷落嗰日，我喊咗成晚。」"},{"pid":"9f636b8800b9a8efac563c51c6e8499c39439308","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:27:55.000Z","msg":"「Hi，光時。」大概是聽到我和老闆娘的對話，Mandy從二樓走下來。「本來我仲諗緊使唔使同你講英文，睇嚟應該無需要啦。」<br />\n映入眼簾是一個飽歷風霜，鬢邊斑白的Mandy，根據父親描述，當年最後一個學期的學生大約二十、二十一歲，屈指一算，年紀應該只比去世了的母親大一點，但在我眼前的，外表比母親老得多，說是兩婆孫也沒有人懷疑。<br />\n「個樣老到嚇親你啦。」Mandy笑道。<br />\n「唔係&hellip;不過&hellip;」我語塞。<br />\n「Dr. Wong有無同你講過香城發生過嘅事？」Mandy問道。<br />\n「有，但都係輕描淡寫咁講。不過我響Baltech本科畢業後，去咗SAND做研究員，其中一項工作，係用就嚟無人識嘅Qython，去修復當年Ralantir同Foofle響水城區遊行後，開始響香城搜集嘅數據，所以聽同睇過唔少當年發生過嘅慘劇。」我回答道。<br />\n<br />\n當年水城區遊行後，Ralantir借Foofle拍攝街景之便，在香城各處放置影向樹葉的特殊鏡頭，表面上是研究風速和空氣污染對植物的影響，實際上是從拍攝樹葉的微細振動，逆向推算出各種聲音，並以此記錄警察、國安、人民軍各種犯罪行為。雖然在2047年，對數據工程的學生來說，這已經是基本的入門常識，但在二十多年前，對大部分人來說卻是太空級科技。我在Baltech的本科論文指導教授，還因此上過TEE Talk呢。<br />\n<br />\n「哈哈，就好似廿幾年前，北美合眾國要搵識寫DOBOL嘅人去計失業救濟金，結果要出到好高薪先請到人，嗰時我同房Kaza仲講笑話想寄CV去應徵添，真係日光之下無新事。」Mandy笑道，笑聲中卻有點唏噓。<br />\n「不過，你啲香城話響邊度學得咁好嘅？」Mandy問道。<br />\n「因為我爸爸媽媽響屋企都係講香城話，我媽媽來自未合併前嘅馬來東亞，大學去咗福摩沙國立大學讀語言學，佢語言天份好高，精通十幾種語言，包括就快失傳嘅泰雅語，我大概遺傳到佢一啲能力掛，除咗英文，用香城話、福摩沙語、泰文、島國語響日常溝通都無問題。」我答道，<br />\n「不過講起我阿爸，佢臨終前千叮萬囑，如果我日後見到佢嘅學生，要同你哋講聲『對唔住』。」突然想起父親的囑咐，補充道。<br />\n「傻啦。Dr. Wong佢幫咗我哋好多，根本無欠過我哋啲乜嘢。我印象最深刻嘅，係當年我哋醫藥系有三個師兄，同屋企鬧番咗，搞到無家可歸，Dr. Wong知道咗，不但只收留佢哋，亦嘗試從中斡旋，所以Dr. Wong根本唔使咁自責。」Mandy揮手說道。<br />\n「我阿媽成日都有勸佢，不過當年離開咗香城嘅人，大概都有同樣嘅感慨。」我嘆道。<br />\n<br />\n「或者啦&hellip;不過當時留番響香城嘅，而家仲生存緊同可以自由咁生活嘅，都唔知剩番幾多囉。」Mandy感慨地說道。「嗯&hellip;由邊度開始講起好呢？你頭先講起621水城區遊行，就由嗰度開始講起啦，依個日子對我都有啲特別意思。」<br />\n<br />\n「知己一聲拜拜遠去這都市，要靠偉大同志搞搞新意思。<br />\n會有鐵路城巴也會有的士，但是路線可能要問問何事。」<br />\n《皇后大道東》<br />\n<a href=\"https://www.youtube.com/watch?v=av1-_SjPb2E\" data-sr-url=\"https://r.lihkg.com/link?u=https%3A%2F%2Fwww.youtube.com%2Fwatch%3Fv%3Dav1-_SjPb2E&d=b6PV2mHT5tDC6%2Fq4CXK2Sn4IrTm65yM4JHcsBx4PGkA%3D&h=77060f1d\" data-auto-link target=\"_blank\">https://www.youtube.com/watch?v=av1-_SjPb2E</a>"},{"pid":"8ea6dce5f7ec4e851100958840b89f6007b826c2","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:28:37.000Z","msg":"（003）水城區遊行<br />\n<a href=\"https://www.youtube.com/watch?v=rqxmGLgSaZg\" data-sr-url=\"https://r.lihkg.com/link?u=https%3A%2F%2Fwww.youtube.com%2Fwatch%3Fv%3DrqxmGLgSaZg&d=b6PV2mHT5tDC6%2Fq4CXK2Sn4IrTm65yM4JHcsBx4PGkA%3D&h=0d341387\" data-auto-link target=\"_blank\">https://www.youtube.com/watch?v=rqxmGLgSaZg</a><br />\n「在遠方有一山洞，名字就叫美夢，<br />\n洞裏花開透，送走悲苦哀痛，藍色小馬爭跳動。<br />\n在那方我心安靜，如像另有生命，<br />\n沒再恐失去，或怕找不到，藍色小馬可帶路。<br />\n<br />\n在遠方有一山洞，名字就叫美夢，<br />\n洞裏心不痛，雪花飛也不凍，銀色鸚鵡講故夢。<br />\n在那方我心安靜，無名字但有性命，<br />\n靜看星飄過，靜看山飄過，如影一個風裏坐。」<br />\n《夢之洞》<br />\n<br />\nMandy喝了一口茶，開始幽幽地說道：「就由響去水城區嘅捷運上，我發到嗰三個夢講起啦。」<br />\n<br />\n第一個夢，是小學時第一次認識音然的過程。<br />\n「喂！我哋最近唔夠錢使，可唔可以借住啲錢使吓？」兩個比我高大，應該是雙胞胎的男生問道。<br />\n「我&hellip;我無錢呀。」我驚恐地答道。<br />\n「點會？你個髮夾咁靚，肯定有好多零用錢使啦。」其中一個男生一邊扯著我的髮夾，一邊說道，痛得我都哭了。因為太害怕了，所以沒有逃跑。<br />\n「喂！你兩個做乜嘢呀！」一把女聲從遠處傳來。<br />\n當她走了過來，見我淚流滿面，兩個男生還不肯放開我，就快速地向他們踢了兩下。<br />\n「痛！」「痛！」兩個男生一先一後喊道。<br />\n當我回過神來，兩個男生已經跪在地上，原來她踢中了他們的蛋蛋。<br />\n老師這時候才趕到，結果兩個男生被記了缺點，幫助我的女生更被記了大過。<br />\n<br />\n第二天再遇到她，是小息的時候。<br />\n「你對手臂&hellip;」<br />\n「俾阿媽打囉。」<br />\n「對唔住呀音然，對唔住呀，係我累咗你。」昨天老師了解事情經過前，先問我們的名字，所以我知道她叫音然。<br />\n「唔緊要喎，我俾我阿媽由細打到大，都慣㗎啦。」音然瀟灑地揮揮手，答道。<br />\n「咁丫，你想食乜嘢？我去小賣部買俾你啦。」我問道。<br />\n「真係唔使喎。」<br />\n「唔好客氣啦。」<br />\n本來我以為她個子小小，食量應該不大，豈料，她竟然把我這個月的零用錢都吃光了。<br />\n<br />\n自此之後，音然和我就做了好朋友，一個月最少會有兩次到對方家中玩，原來音然家中除了父母，還有一個比她大兩年的哥哥，名叫方希古，別名Hugo。<br />\n我和音然，就像一把尺上的兩個極端。我呢，喜歡看書，性格和身體都比較柔弱，父母都忙於工作，所以精通烹調和家務；音然呢，考試很多時候都是勉強合格，性格又火爆，但運動萬能，田徑隊游泳隊籃球隊都有她的身影，還有一副好嗓子，經常在合唱團負責獨唱部分。"},{"pid":"6f15a1b77a66c8fd914d3a4bf7fc91f8ad485d1a","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:28:58.000Z","msg":"第二個夢，是中學派位時的夢。<br />\n「好嘢！Mandy同我讀同一間中學！」音然歡呼道。<br />\n因為父母剛好到外地公幹，陪著我派位的是音然和她的哥哥Hugo，還有他們的母親。<br />\n「萌惠你正一傻女！明明個成績應該可以入到Hugo間名校。」音然和Hugo的母親無奈地說道，Hugo看似也有點失落。「一日最衰都係個死女包，成日都話要你同佢讀埋一間中學。」<br />\n音然因為運動和唱歌表現優異，所以在自行分配學位時，就知道被這間中學取錄了。<br />\n「唔緊要啦，Auntie，都係Band 1啫，我爹哋媽咪又唔介意。」我說道。<br />\n「係囉，Mandy都話唔介意咯。」音然對著她的母親吼道。<br />\n「小音你真係丫，Mandy佢唔想你俾阿媽責怪，幫你講嘢咋。」Hugo感覺到火藥味，圓場道。小音是Hugo對音然的稱呼，亦只有Hugo可以這樣做。<br />\n「唓！阿哥你夠成日幫Mandy咯，係咪鍾意咗人呀？」音然知道自己理虧，轉換話題道。<br />\n「邊&hellip;邊度係喎！」Hugo面一紅，說道。這時我才發覺，Hugo原來對我有意思。<br />\n「你兩個唔好嘈啦！有車啦，上車！」Auntie一邊大叫著，一邊揮手叫我們上巴士。<br />\n<br />\n回到音然和Hugo的家，他們的母親忙於準備晚飯，Hugo練習泰拳去了，所以我和音然一起在她房間談心。<br />\n「Mandy，你上到中學，有邊個男仔蝦你呃你，要即刻同我講呀，我幫你出頭！」音然手握拳頭說道。<br />\n「你唔驚又記大過呀。」我笑道。「況且依間中學係Band 1，應該唔會有咁差嘅男仔嘅&hellip;」<br />\n「Mandy你太天真嘞。」音然一邊搖頭，一邊走到我的背後說道。<br />\n然後，她雙手一伸，竟然抓住了我的胸部。<br />\n「Mandy你發育得咁好，個樣又清純，吸引到好多男仔㗎。」音然一邊捏著，一邊說道。「好似我阿哥咁&hellip;」<br />\n我一聽到音然說起Hugo，耳根一紅。<br />\n「性格仲要咁溫柔，又易氹，我真係好擔心呀&hellip;」音然說著，手捏得越來越大力。<br />\n「音&hellip;音然，停手啦，我&hellip;我抖唔到氣啦。」我說著。<br />\n音然把雙手一縮，道歉說：「對唔住呀！Mandy，我唔記得咗你細個嗰陣有過哮喘症狀，醫生講過唔可以對胸部有太大刺激&hellip;」<br />\n接著伸一伸舌，手臂又從我的腋下伸進來，調皮地說道：「不過細細力應該無問題嘅&hellip;」<br />\n「唔&hellip;唔好咁啦，音然，唔好咁啦。」我一邊掙扎，一邊說道。音然雖然體重比我輕，但因為經常運動，力氣卻比我大。<br />\n<br />\n結果，之後幾年，幾個本來對我有意思的男同學，都在音然「熱烈的」問候下，都打了退堂鼓。但音然怎樣也料不到，Hugo在被中心大學取錄後，一鼓作氣地向我表白，我亦答應了，他們的父母還特地買了一個蛋糕，慶祝他表白成功。而我亦在兩年之後，入讀了中心大學醫藥系，音然則去了松立基學院讀幼兒教育。"},{"pid":"aac2dd866ebd0b20b59d368a81e19e3cf6bb953c","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:29:22.000Z","msg":"第三個夢，是在我父母車禍去世後的殮房，和之後的葬禮。<br />\n「爹哋！媽咪！唔好揼低Mandy呀！唔好！」我抱著被白布覆蓋著的父母，放聲哭喊著。<br />\n「Mandy，冷靜啲，你咁樣佢哋都會走得唔安落。」Hugo嘗試安慰著我。<br />\n然後，想緒一閃而過，到了父母葬禮的現場。<br />\n「Mandy，節哀順變。」是音然，她剛剛完成田徑賽就趕來參加我父母的葬禮，見到我哭腫了的眼睛，安慰道。<br />\n「點解會咁㗎！明明早一日見面仲好地地，竟然第二日就因為車禍走咗。佢哋兩公婆一向都好好人，個女又乖又生性，今年先啱啱入左中心大學讀書。」一位親戚語帶無奈地嘆道。<br />\n葬禮完成後，跟Hugo、音然和他們的父母道別的一刻。<br />\n「萌惠，之後你有乜嘢需要，記住同我哋講，你同音然識咗咁耐，又係希古個女朋友，我同老公已經當咗你係我哋個女咁㗎啦。你一向身體都比較弱，唔舒服要即刻打俾我哋呀。」安慰我的 ，是Hugo和音然的母親。「如果你覺得寂寞嘅話，隨時可以上嚟我哋到食飯，多個人多雙筷啫。」<br />\n「係呀，萌惠。我仲記得小學嗰陣，音然第一次帶你上嚟玩嗰陣，我同老婆都嚇咗一跳。本來諗住音然咁鬼百厭，個朋友肯定會一模一樣，我哋驚搞到間屋好似打風咁，所以就收起哂啲容易打爛嘅嘢。點知竟然係個又文靜又溫柔嘅女仔。」他們的父親憶起往事，說道。<br />\n「食完飯仲幫我手洗碗添，唔係好似個衰女咁，食完飯就拖住阿哥落街打波。」他們的母親插嘴道。<br />\n「好啦好啦！阿爸阿媽你哋唔好講埋啲咸豐年間嘅事啦。」音然聽到母親說起自己的糗事，連忙岔開話題。<br />\n「總之呢，萌惠你有乜嘢需要就打個電話搵我哋啦，唔使客氣㗎！」他們的父親總結道。我點頭。"},{"pid":"f95e6eda0701fe12a147e68a887c8bebb67d5cd0","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:29:47.000Z","msg":"「Mandy，醒啦，過多兩個站就到水城區啦。」一把剛中帶柔的聲音從我耳邊響起，喚醒我的，是Hugo。<br />\n從夢中驚醒，夢裡父母的葬禮，已經是上年的事了，這一年來幸好有Hugo、音然陪伴著我，有時還會帶Samuel、Saki和阿Ling來我家吃飯。他們三個其實與我和音然讀同一所中學，不過因為我是回家學會的忠實會員，所以除了同班同學，認識的朋友實在不算多，更遑論其他年級的學生了。<br />\n<br />\nSamuel和Hugo在學泰拳時認識，他和他的龍鳳胎姐姐Saki是是應屆Joint Matriculation Examination的考生，Samuel和Saki因為父親早亡，母親忙於工作，養活他們，甚少吃到住家飯，所以我每逢知道他們會上來，我都會特別準備多幾道菜。阿Ling則是音然在合唱團認識的好友，今年讀中四。他們第一次各自帶Samuel和阿Ling來我家時，大家都嚇了一跳，原來Samuel和阿Ling正在交往，而Hugo和音然竟然都不知道。<br />\n<br />\n「Mandy你發惡夢？眼眨淚光咁嘅？」細心的阿Ling問道。<br />\n「嗯，最後夢到爸爸媽媽過身同葬禮嘅情況。」我答道。<br />\n「咁有啲不妙喎，係凶兆！」音然故作神祕地說道。<br />\n「你個烏鴉口音然，唔好講埋啲衰嘢！」Samuel答道。「Hugo同Mandy第一次嚟參加遊行，唔好嚇佢哋！」<br />\n「係囉，明知你個好朋友都係第一次參加，仲幫大家準備咗飯盒，小音你淨係幫我買單程飛都有嘅？」Hugo笑道。<br />\n「咁我諗住Mandy有睇神燈啲post嘛&hellip;」音然不忿，嘟起嘴說道。<br />\n「等等&hellip;Mandy你幫我哋全部人準備哂飯盒？今次有食神啦！」阿Ling很喜歡吃我的飯菜，自然高興起來。<br />\n「嗯。」我點頭道。「我準備咗六個，點知Saki唔舒服&hellip;」<br />\n「唉呀，唔係佢唔舒服，我同阿Ling忙住照顧佢嘅話，就會記得幫Mandy買單程飛啦。」Samuel說道。<br />\n「唔緊要啦，我回程嗰陣買咪得囉。」我圓場道，捷運也到達水城區了。<br />\n<br />\n「光復香城，時代革命！」<br />\n「六大訴求，缺一不可！」<br />\n一離開水城區的捷運站，到處都是穿著黑色衣服的人，叫喊的聲音此起彼落。<br />\n「記住拖住一齊行呀，阿哥，Mandy，唔係好易走散㗎。」經驗豐富的音然，對著第一次來參加遊行的我和Hugo說道。<br />\n「知道。」Hugo和我異口同聲地回答道。"},{"pid":"5aa89d2fb3f3b66036216df5cbe97043c64b7782","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:30:09.000Z","msg":"我們在途中找個地方吃完飯盒後，就繼續隨著人潮，終於走到了俗稱鑊底的議會廳。由於實在太多人，本來半小時的路程，要走了四個多小時才完成。<br />\n<br />\n當我們正準備找地方休息時，突然聽到音然在後面大叫了一聲。<br />\n「對唔住呀，對唔住。」一名戴著漁夫帽的男人向著音然說道。<br />\n原來音然被那個男人撞到，腳也扭傷了。<br />\n「唔緊要，我見你好快咁衝埋嚟，避都避唔切，你趕時間嘅話，就走先啦！」音然輕鬆地向男人說道。<br />\n「好，不過真係對唔住啦&hellip;」男人一邊走一邊說道。<br />\n<br />\n「反正都就嚟6點咯，我哋就嚟到依度就算，返歸囉？」Hugo問道。<br />\n「我無問題。」「我都係，反正我都準備番去睇吓Saki情況點。」阿Ling和Samuel先後答道。<br />\n「音然你扭親，不如我哋搭的士番去？」我擔心音然的傷勢，提議道。<br />\n「唔好啦，我上個月開始俾阿媽經濟封鎖，都係靠阿哥同阿Ling接濟咋，而且我仲行得走得，都係搭捷運啦。」音然回答道。<br />\n接著，我們就一起去搭捷運打道回府了。<br />\n<br />\n「快！快啲啦！Mandy，車就開喇！」阿Ling呼叫著。<br />\n「就快出到飛啦！等埋我！」我著急了。<br />\n第一次參加大型遊行，去程的時候我用七達通，但回程時就沒有用它。Hugo雖然都是第一次來，但因為妹妹音然是遊行的常客，所以她早早就替Hugo買單程票了。至於阿Ling同Samuel，雖然不算是遊行常客，但因為經常閱讀神燈的帖子，所以他們都很清楚各種規則，也預先買下單程票。結果，就只有我需要在回程時買單程票，因為太久沒有碰售票機，所以弄了一會才成功買票。<br />\n最後，我們成功趕上了那班捷運。當時我們都不知道，那班捷運通往的地方，不是溫暖的家，而是滿佈刀劍的地獄。<br />\n<br />\n如果，如果，音然腳踝沒有扭傷&hellip;<br />\n如果，如果，當初我堅持大家搭計程車回家&hellip;<br />\n如果，如果，我們沒有趕上那班捷運&hellip;<br />\n大概，大概，之後發生的一連串慘劇就不會發生了。<br />\n不對，不對，墮進地獄是早已註定的事，只是時間和形式的問題而已。<br />\n<br />\n「被撇下了這三位成員，沒法去令這猛火不再燃，<br />\n瞬息之間，葬身於這巨變。<br />\n在這夜這猛火像燎原，大眾議論到這三位少年，<br />\n就似在怨，用處沒有一點。」<br />\n《十個救火的少年》<br />\n<a href=\"https://www.youtube.com/watch?v=ALMEyL94738\" data-sr-url=\"https://r.lihkg.com/link?u=https%3A%2F%2Fwww.youtube.com%2Fwatch%3Fv%3DALMEyL94738&d=b6PV2mHT5tDC6%2Fq4CXK2Sn4IrTm65yM4JHcsBx4PGkA%3D&h=16e2fb4b\" data-auto-link target=\"_blank\">https://www.youtube.com/watch?v=ALMEyL94738</a>"},{"pid":"1ef8efa2bc31bf39fe2163c1d8fd8c11b9ec7c79","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:30:37.000Z","msg":"（004）方朗站生存戰<br />\n<a href=\"https://www.youtube.com/watch?v=e-HY-uuGJqY\" data-sr-url=\"https://r.lihkg.com/link?u=https%3A%2F%2Fwww.youtube.com%2Fwatch%3Fv%3De-HY-uuGJqY&d=b6PV2mHT5tDC6%2Fq4CXK2Sn4IrTm65yM4JHcsBx4PGkA%3D&h=dc5ca2c2\" data-auto-link target=\"_blank\">https://www.youtube.com/watch?v=e-HY-uuGJqY</a><br />\n「沿途與他車廂中私奔般戀愛，再擠迫都不放開。<br />\n祈求在路上沒任何的阻礙，令愉快旅程變悲哀。<br />\n連氣兩次，綠燈都過渡了，與他再愛幾公里，<br />\n當這盞燈轉紅便會別離，憑運氣決定我生死。<br />\n<br />\n祈求天地放過一雙戀人，怕發生的永遠別發生，<br />\n從來未順利遇上好景降臨，如何能重抬信心。<br />\n<br />\n然而天父並未體恤好人，到我睜開眼，無明燈指引。<br />\n我愛主，為何任我身邊愛人，離棄了我下了車，你怎可答允。」<br />\n《少女的祈禱》<br />\n<br />\n捷運快到達半灣東時，音然說道：「Mandy不如你今晚嚟我哋屋企過夜丫。」<br />\n「唔好啦，咁臨急臨忙嘅話，會打擾到Uncle、Auntie，同埋今日我都好攰啦。」我答道。<br />\n「係咯，小音，Mandy唔同你丫，平時好少企咁耐同行咁多路。你呀，次次過夜都要Mandy陪你玩到咁夜，成日搞到佢第二朝都無乜精神&hellip;」Hugo說道。<br />\n「得啦得啦，阿哥，知你驚Mandy攰啦！」音然先是不忿，然後調皮地問道。「不過你唔覺得Mandy唔夠瞓個樣仲可愛啲咩？」<br />\n「番到屋企，記得打電話俾我呀。」Hugo沒有理會音然，囑咐我道，面有點紅。<br />\n「嗯。」我點頭答道。<br />\n<br />\n回家路上，想起我讀中五時，我和我的父母從水天圍搬到半灣。如果當年沒有搬家的話，大概我的父母也不會因為車禍過身，大概&hellip;<br />\n<br />\n回到家中，打開電視，NEW新聞播放著警察在水城區，發射催淚彈和橡膠子彈驅散示威者，連記者也被射中了。正當我準備關掉電視機，上床睡覺時，突然看到電視機屏幕的右邊寫著：「即時消息：方朗站出現一群紅衣人，襲擊列車上的乘客。」<br />\n當我見到這則新聞，非常擔心Hugo、音然、Samuel、阿Ling的情況，嘗試致電給他們，但全部都沒有人接聽。<br />\n<br />\n大約過了一個多小時，手機上幾乎同時轉來音然和阿Ling發給我的訊息：<br />\n「Mandy，快！快啲過嚟皇后醫院，阿哥啱啱入咗手術室！」<br />\n「Mandy快啲過嚟皇后醫院，唔好搭捷運或者巴士，飛的！」<br />\n當我上了的士，就不停低聲地祈求著：「爹哋，媽咪，你哋響天上面一定要保佑Hugo同Samuel無事呀。」"},{"pid":"38230d921f15fe3083ef08dd5e2f0c886254265c","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:31:10.000Z","msg":"到達醫院後，首先見到的，是在急症室椅子上坐著的阿Ling。<br />\n「阿Ling！情況點呀？」我焦急地問道。<br />\n「Samuel帶住我衝咗出嚟，受咗啲皮外傷，而家響分流站等緊，Hugo就&hellip;」阿Ling欲言而止。<br />\n「Hugo點呀？！」我急了，把阿Ling的膊頭按得緊緊的。<br />\n「Mandy你冷靜啲聽我講，Hugo佢為咗保護扭傷咗腳嘅音然，雖然佢同Samuel一樣都識泰拳，但雙拳難敵四刀，俾啲紅衣人斬到好傷&hellip;」阿Ling說到最後時，大概是想起Hugo的情況，就哭了。<br />\n「等等，你同Samuel衝咗出嚟之後，無去搵警察幫手咩？」我不解地問道。<br />\n「警察？哈哈哈！！！哈哈哈！！！」阿Ling一聽到我說警察二字，就開始瘋狂地大笑著，聲音大到整個急症室的人都望著我們。<br />\n<br />\n阿Ling冷靜下來後，開始說著在方朗站的經歷：「當我同Samuel衝咗出嚟之後，響天橋見到有三個黑帽子，梗係即刻嗌住佢哋，諗住搵佢哋幫手啦，點知佢哋越嗌越走！Okay我當佢哋見到咁多紅衣人淆底嘞，點知打911打極都打唔通！好啦！咁唯有試下打去方朗警署啦！你知唔知個仆街竟然講乜呀？！」<br />\n我搖頭，但我估計是令阿Ling很憤怒的回應，因為我認識她這麼久，從未聽過她說一句粗話。<br />\n「佢竟然話『驚就唔好出街』！跟住個冚家鏟仲收埋我線！」阿Ling憤怒地說道。<br />\n我腦袋完全停頓了，完全想不到任何反應。<br />\n「唔好理我同Samuel住啦，你去睇Hugo情況點先啦！」阿Ling見到我嚇呆了，就說道。<br />\n「嗯。」我答道。<br />\n<br />\n到了手術室門外，音然一面憂心，但沒有流淚，只是說Hugo為了保護她，所以被紅衣人劈傷了，背部被劈得連骨頭都見到了。<br />\n在我到了皇后醫院後大約十五分鐘後，Hugo和音然的父母也趕到來了。<br />\n「點解會搞成咁㗎？我得一粒仔㗎咋！」Hugo和音然的母親大哭大喊著，我也忍不住哭了。<br />\n「阿媽你唔好咁啦，阿哥仲做緊手術，同埋你仲有我丫嘛。」音然走上前，嘗試安慰道，他們的父親則面無表情地輕按著妻子的肩頭，以防她太過激動。<br />\n「唔好掂我呀你！唔係你，你阿哥就唔會搞成而家咁！」他們的母親把手一揮，推開了正在走過來的音然。<br />\n<br />\n又過了大約一個多小時，手術室的燈依然亮著，我去了洗手間一趟，經過後樓梯門口時聽到一絲微弱的男人哭聲，我把防火門推開少許，看見Hugo的父親正在合十，雙眼緊閉，臉上帶著淚痕。<br />\n「上天保祐，一定要保祐Hugo大步檻過呀！要我短幾多年命都得！」<br />\n我心一酸，輕輕把門關上，掩著面又哭了。"},{"pid":"4c2116b8846536622f45efd8f553b15ccda494df","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:31:38.000Z","msg":"大約一小時後，手術室的燈關上了。<br />\n「醫生，我個仔情況點呀？」Hugo和音然的母親急切地問道。<br />\n醫生搖著頭說：「對唔住，我哋已經盡咗力。佢雖然而家暫時清醒番，但因為之前失血過多，導致身體各個器官出現衰竭症狀。等陣推番佢入病房之後，你哋就去見佢最後一面啦。」<br />\n「哇！！！」聽到醫生帶來的噩耗，我和Auntie幾乎同時大哭了，Uncle在旁邊安慰著她，音然則在我旁邊掃著我的背。<br />\n<br />\n「阿爸，阿媽，對唔住啦，以後孝順唔到你哋，仲要你哋白頭人送黑頭人。」Hugo有氣無力地說道。「小音，Mandy，你哋要堅強咁活落去，要同班人鬥長命呀。」<br />\n「Mandy，如果你之後遇到鍾意嘅人，就忘記咗我啦，唔好俾過咗去嘅人綁住。」Hugo說著說著，眼皮快要合上。<br />\n「唔好！Hugo！我唔要你走！」我哭道。<br />\nHugo淡淡一笑，沒有回應，大家都知道死神的鐮刀臨到了。<br />\n「仔，放心啦，我同你阿媽會照顧自已啦！」首先留意到的，是Hugo父親。<br />\n「仔，放心走啦！」Hugo母親一邊哭，一邊說道。<br />\n「哥，小音會幫你照顧Mandy啦。」音然沒有哭出來，只是眼眶也紅了。<br />\n「Hugo，你放心啦，我同音然都會堅強咁活落去。」我邊哭邊說，一點說服力也沒有。<br />\n<br />\n過了一會，Hugo的手垂下來了。<br />\n「Hugo！」「仔！」「哥！」<br />\n<br />\n安頓好Hugo的後事後，各人都準備回家。離開醫院前，我到洗手間整理一下儀容，正在回想著和Hugo的往事時，外面突然傳來爭吵聲。<br />\n「一日最衰都係你，係都要帶阿哥出去乜鬼遊行！而家好啦！個阿哥都俾你累死埋！正一佗衰家！」音然的母親高聲地埋怨著。<br />\n「阿哥啱啱先走咗，你係咪要逼死埋我先安落丫？」音然反問道。<br />\n「Auntie你唔好咁樣，音然你都冷靜啲。」聽到他們的爭吵，我衝了出去，嘗試調解。「唔關音然事，係我同Hugo講，話想出去見識吓遊行。」<br />\n「你唔好幫住佢啦，萌惠，我同我老婆由細睇到你大，點會唔知你性格丫？如果唔係音然教壞你哋兩個，點會無啦啦走咗出去遊行喎？」音然的父親分析道。「你同希古呀，一向都唔係好理政治嘢嘅，點會突然間想去喎？」<br />\n「你不理會政治，政治也會找上你，邊有得避丫？」音然反駁道。<br />\n「嗱，你依啲咪就係比網上啲人洗咗腦囉，睇吓你啲諗法幾咁天真，幾荒咁謬丫。」音然的父親續道。<br />\n「你阿爸就講得啱啦。」音然的母親點頭同意。<br />\n「好丫！既然你哋兩個咁唔鍾意我，咁就脫離父女母女關係啦！」音然衝動地說道。<br />\n「啪！」一道清脆的聲音，原來是音然的母親走上前，摑了音然一巴。正當她想摑第二巴，音然又準備反擊時，Uncle拉著了她的手，我則上前阻止音然。<br />\n「好！我走！」音然轉身離開。<br />\n「走丫！走丫！走咗就唔好再番嚟啦！」音然的母親怒道。<br />\n「Uncle，Auntie，我會睇住音然㗎啦，佢同Auntie都需要啲時間冷靜吓，聽朝再聯絡啦。」我小聲地對她的父親建議道，就跟著音然走了。<br />\n「咁麻煩你啦，萌惠。」音然的父親說道。<br />\n<br />\n音然很堅強，從我到達醫院，一直到與自己的父母爭吵，都只是眼泛淚光，沒有流下過一滴眼淚。<br />\n此時的我不知道，這段爭吵，竟是音然和她父母最後的對話。<br />\n我亦不知道，這段爭吵，日後會成為壓垮音然的最後一根稻草。<br />\n<br />\n「為什麼生世間上，此間許多哀與傷。<br />\n為什麼爭鬥不絕，歡欣不永享。<br />\n問為何人存隔膜，顏面無真相。<br />\n問哪天可找得到，理想中的烏托邦。<br />\n<br />\n為什麼淒冷孤寂，輕飄飄像無力。<br />\n為什麼不見光亮，飄渺沒形象。<br />\n在目前如何風光，仍是泥中葬。<br />\n沒有牽走一根線，那許依戀臭皮囊。」<br />\n《為什麼》<br />\n<a href=\"https://www.youtube.com/watch?v=9tmoOJDa__s\" data-sr-url=\"https://r.lihkg.com/link?u=https%3A%2F%2Fwww.youtube.com%2Fwatch%3Fv%3D9tmoOJDa__s&d=b6PV2mHT5tDC6%2Fq4CXK2Sn4IrTm65yM4JHcsBx4PGkA%3D&h=6baa3708\" data-auto-link target=\"_blank\">https://www.youtube.com/watch?v=9tmoOJDa__s</a>"},{"pid":"2231e4d86b014482b1ee814b4049b14eea472b0f","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:32:10.000Z","msg":"（005）水天圍的日與夜<br />\n<a href=\"https://www.youtube.com/watch?v=99dBxxaXfOM\" data-sr-url=\"https://r.lihkg.com/link?u=https%3A%2F%2Fwww.youtube.com%2Fwatch%3Fv%3D99dBxxaXfOM&d=b6PV2mHT5tDC6%2Fq4CXK2Sn4IrTm65yM4JHcsBx4PGkA%3D&h=b6c886a3\" data-auto-link target=\"_blank\">https://www.youtube.com/watch?v=99dBxxaXfOM</a><br />\n「沉睡了的她，收起人的飄渺，<br />\n誰做了啞巴，請盡情的嘶叫，<br />\n沉著笑的她，收起狐狸的尾巴，好嗎。」<br />\n《狐狸女士的尾巴》<br />\n<br />\n在醫院的爭執後，為了避免音然和她的母親再起爭執，我帶了她回到我在半灣東的家暫住。<br />\n<br />\n第二天早上，我趁音然還未起床，打了一個電話給她的父親。<br />\n「尋晚我同音然傾完，佢諗住聽日去參加水天圍警署外面嘅抗議活動。」<br />\n「音然隻腳扭親，仲諗住出去抗議？你幫我勸吓佢啦，萌惠。」音然的父親有點緊張。<br />\n「我勸過佢㗎啦，不過尋晚佢聽完個friend向警察求助無門嘅事之後，就變得好激動啦。」我答道。昨晚回到我家後，音然才想起要關心Samuel和阿Ling的情況，打電話找阿Ling，原來Samuel在醫院經包紥後，已經離開醫院回家休息。<br />\n「音然由細到大就係咁！老豆老母講乜就聽唔入耳，啲朋友或者網上面講嘅呢，就信到十足十！」音然的父親語氣有點怪責的意味。<br />\n<br />\n我和阿Ling認識了大約一年，她說話一向很有分寸，但昨晚她在醫院大聲地用粗言穢語形容向警察求助的過程，我想當時的情況應該比阿Ling描述的，只有更糟，不會更好。<br />\n雖然我不認同音然父親的批評，但不想因為此事與他不和，失去了唯一的溝通機會，所以就轉換話題，我提議道：「不如咁啦，聽日我陪音然去，有乜嘢事起上嚟都可以有個照應。」<br />\n「梗係唔得啦！萌惠！你同佢唔同，跑又唔跑得快，細個嗰陣仲出現過少少哮喘症狀。你陪佢去，俾警察拉咗，到時我同我老婆都唔知點同Hugo交代嘞！」音然的父親一聽到我的提議，很焦急地否決道。<br />\n「咁好啦，我地之後再聯絡啦。」<br />\n「麻煩哂你啦，萌惠。」音然的父親說罷，就掛掉電話了。<br />\n<br />\n又過了一天，吃過我煮的早餐後，音然就準備出發去水天圍警署。<br />\n「真係唔使我陪你去？」我問音然。<br />\n「唔使啦，我除咗帶阿Ling同Saki佢哋去，阿采同瑩瑩都會一齊去，唔使咁擔心啦！你煮定好餸等我番嚟啦！」<br />\n「咁好啦，你一切小心。」<br />\n阿采、音然和我都是讀同一所中學，阿采比我們年紀大兩年，是音然在游泳隊的前輩，在松立基學院體育系就讀三年級。瑩瑩來自另一所中學，但和阿采是好朋友，亦是音然在松立基學院幼兒教育系迎新營的組媽。音然有兩個比她年長的前輩陪同，我就放心了。<br />\n<br />\n黃昏時份，水天圍警署附近一帶發生激烈衝突，導致一名女子的胸圍也掉下了。我沒有在電視裡看見音然，但我知道她已經在回程路上，所以也沒有太擔心。"},{"pid":"dce2ca19ff5c58b04aaa21bcb7f9fb86f99a747a","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:32:38.000Z","msg":"到了晚飯時間，我和音然一邊吃飯，一邊談論著她明天的安排。<br />\n「頭先我睇Gausbook嘅通識group入面，可教授話聽朝帶Bra仔去水天圍警署外面示威喎，你會唔會去呀？」我問道。<br />\n「咪搞我，條友個底麻麻地，幾年前仲篤過手足灰，我下晝先去好過。」音然一邊吃著飯菜，一邊說道。<br />\n「你太多心啦&hellip;」我在中心大學上通識課時，曾上過可工疑教授的課。知道她一向很關心女性權利的事情，所以不太認同音然的看法。<br />\n<br />\n6月24日早上，可教授帶同一位叫王芬的講師，到水天圍警署外示威。接近早上11時半，音然剛剛出發前往水天圍，我則看著音然給我的直播連結，看著警署外的情況。<br />\n「我哋而家要求總警司出嚟，交代尋日黃昏發生嘅事，響警方未有回應之前，我們將會繼續向警方表達以下嘅訴求&hellip;」可教授拿著擴音器說道。<br />\n過了幾分鐘，現場的叫囂聲越來越大，大概是感覺到自己控制不到場面，她宣佈活動結束。<br />\n再過了幾分鐘，一群警察從警署衝出來，亦開始聽到石頭敲中硬物的聲音。<br />\n「請大家錫住我哋，停止掟石，我哋而家企響依邊，你哋掟石嘅話會誤中我哋&hellip;」可教授在擴音器裡叫道，嘗試阻止示威者扔石頭。<br />\n然而，雖然石頭的敲擊聲變得沒有之前頻密，警察的行動卻升級了，開始向示威者發射催淚彈，灰狗部隊突然從警署內衝出來。<br />\n到了這裡，直播就結束了。<br />\n<br />\n到了下午1時，我才從新聞上知道，有不少示威者因為早上的事件被拘捕了。我擔心阿Ling、Saki、阿采和瑩瑩的情況，所以向她們發了訊息。四人之中，Saki和阿采都在場。<br />\n「我無事，不過我個團契導師苗Sir，同埋一個叫阿澤嘅團友都俾狗咬。」這是Saki給我的訊息。<br />\n「一切平安。」阿采過了一會，也發了個訊息給我。<br />\n<br />\n天快全黑時，音然回來了，我亦剛好煮完晚飯。晚飯時，音然和我談起水天圍今天早上的情況。<br />\n「嗰兩條友擺到明有問題，神燈啲人講得啱呀！係戰犯！仆出一條新街原來係咁解！兩個走去仆街都唔夠，仲要搞到咁多手足同佢哋一齊仆街！」音然憤怒地說道。<br />\n「音然你冷靜啲先啦，未搞清楚，唔好亂話人係戰犯，你唔係成日同我講，姊妹shopping，各自努力嘅咩？攪成咁佢哋都唔想嘅&hellip;」我覺得音然太過激動，嘗試勸著她。<br />\n「你有無搞錯呀，Mandy？一個幾年前就已經篤過手足灰，一個原本就係大亞人，仲走去支持手足嘅餐廳講大亞話，你仲幫住佢哋？」音然憤怒地問道。<br />\n「冷靜啲，音然，你都知我無乜出去抗爭，又好少睇神燈。頭先我講錯咗嘅話，我同你講聲對唔住。」我向音然道歉。雖然嘴上這樣說，但我依然覺得音然太過激動了。<br />\n「咁又唔使，頭先我語氣都重咗，而且又唔係你嘅錯，唔使同我say sorry。」音然瀟灑地揮揮手，就像小學時，她教訓兩個欺負我的男生之後的情景。"},{"pid":"ab61b28adbb76e0fd9e1e76a8976aeda29fa2b15","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:33:19.000Z","msg":"多年之後，我跟一位消息靈通的朋友談起此事，才知道自己當初實在天真得無可救藥，竟然會相信她們。根據這位朋友的說法，她們其中一個和警隊的高層有點淵源，當日到場「抗議」，是因為水天圍警署在地理上易攻難守，旁邊有一座比警署高的商場，對面還有一個像堡壘一樣的商場，所以才叫她來請君入甕，讓警察可以拘捕最有戰力的示威者，令警署被包圍的危機消弭於無形，而被捕的手足會直接被送往仙湖嶺拘留中心進行無力化。<br />\n至於另一個，則和她的丈夫在學術期刊上，發表一些維護大亞帝國的文章，藉此積累足夠學術資本後，可以被外面的大學挖角，離開香城。當日到場，純粹是為了收集寫文章的材料，至於手足的死活，Who fucking cares？<br />\n<br />\n「爭取女性權利？幫新移民發聲？搵食就真！賺夠咪走人囉！真係做嘢嘅人，點會做咁多無謂嘢，講咁多廢話！」這位朋友除了消息靈通，亦曾救助不少女手足脫離魔掌，由她來說這話，顯得特別有力。<br />\n直到那時，我才明白到，音然完全正確，但我已經沒有機會跟她說我錯了，我徹底的錯了。<br />\n<br />\n到了接近晚上十一點，Saki向我和音然傳來一則尋人訊息，並附上一張相片：<br />\n「姓名：廣恩晨，於杏林中學就讀中四。如果你見過她，請致電2345 6789聯絡廣靖韜先生。」<br />\n「咦？廣師父？Hugo同Samuel嘅泰拳師父喎&hellip;」音然一邊刷牙，一邊說道。<br />\n「我仲記得恩晨依個名，上年去參觀Hugo泰拳比賽嗰陣，旁述話佢啱啱夠歲數參加女子少年組，結果好輕鬆就拎咗冠軍，全場都為佢歡呼。」我答道。<br />\n「泰拳咁勁又係同姓，應該係廣師父個女？」<br />\n「係呀。Saki仲send咗個Message俾我地，話佢同恩晨自細就開始識，而家除咗番同一個團契，亦有一齊去參加橙十字青年團，所以好擔心佢情況&hellip;」<br />\n「又打得又醫得，應該唔怕掛&hellip;」<br />\n<br />\n正當我快睡著的時候，突然聽到音然大叫一聲，我從睡房走到客廳，看看音然發生甚麼事。<br />\n「點會連風老師都失蹤咗㗎？」音然一邊看著神燈上的尋人帖子，一邊問道。<br />\n「風老師係&hellip;？」我疑惑道。<br />\n「係喎，Mandy你係理科班，唔熟文科班嗰邊嘅老師都正常，佢係我中五、六時的歷史老師，佢接手嗰陣我哋班同學都有啲擔心，因為佢啱啱黃磚大學歷史系畢業後，教咗兩年低form綜合人文，未必夠經驗，點知佢上堂唔單只生動有趣，對試題嘅掌握都好有心得，唔係有佢，我都未必入到第二志願&hellip;」<br />\n「咁張帖有無講佢最後響邊度出現過？」<br />\n「又無喎，出post嘅人係佢個妹，而家好似響黃磚大學嗰邊幫緊手&hellip;」音然一邊看著電腦屏幕，一邊回答我。<br />\n「係喎，Kaza個男朋友響黃磚大學讀Biochem，唔知Kaza有無去幫手呢？」音然的消息提醒了我，要去關心一下Kaza的情況。<br />\n「都咁夜咯，聽日先搵Kaza啦。」我一邊心想，一邊回到房間。<br />\n<br />\n「我曾經，曾經，對天呼喚，天在哭，我在哭，你在何處。」<br />\n《煙雨濛濛》<br />\n<a href=\"https://www.youtube.com/watch?v=ahBNUFVzDsw\" data-sr-url=\"https://r.lihkg.com/link?u=https%3A%2F%2Fwww.youtube.com%2Fwatch%3Fv%3DahBNUFVzDsw&d=b6PV2mHT5tDC6%2Fq4CXK2Sn4IrTm65yM4JHcsBx4PGkA%3D&h=948ce912\" data-auto-link target=\"_blank\">https://www.youtube.com/watch?v=ahBNUFVzDsw</a>"},{"pid":"8fbbd0bf23ef5643314deffdf857135d89d2b75b","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:33:47.000Z","msg":"（006）水天圍的夜與霧<br />\n<a href=\"https://www.youtube.com/watch?v=lem4Ju7zE_U\" data-sr-url=\"https://r.lihkg.com/link?u=https%3A%2F%2Fwww.youtube.com%2Fwatch%3Fv%3Dlem4Ju7zE_U&d=b6PV2mHT5tDC6%2Fq4CXK2Sn4IrTm65yM4JHcsBx4PGkA%3D&h=b9dcb479\" data-auto-link target=\"_blank\">https://www.youtube.com/watch?v=lem4Ju7zE_U</a><br />\n「天意差錯誰可補，一切遭遇誰擺佈，<br />\n人生果真有定數，太是殘酷，太是殘酷。」<br />\n《迷路》<br />\n<br />\n2020年6月25日的早上，音然還沒有起床。<br />\n「Kaza你點呀？早兩日你18歲生日，都未有時間同你講生日快樂，Happy Birthday！」我問著電腦屏幕另一端的Kaza。<br />\n「多謝你呀Mandy！而家我同青雲響黃磚大學幫手，暫時仲可以自由出入，你唔使咁擔心啦。」Kaza露出可愛的笑容。青雲是她男朋友龍榐博的別名，據Kaza所說，青雲的母親和別名青雲的方展博有點淵源，所以才有這個姓名和別名。<br />\n「咁你呢？我響中心大學啲group入面，知道Hugo走咗，你心情平伏番啲未？」Kaza接著問道。<br />\n「嗯&hellip;夜闌人靜嗰陣，一諗起同Hugo過去嘅日子都會喊咗出嚟，好彩有音然陪我&hellip;」我黯然地答道。<br />\n「有又堅強又樂觀嘅音然陪你，我就放心啲啦，不過如果你有乜嘢需要，隨時打俾我啦。」Kaza一邊說著，一邊回應著男友的呼喚。「我要去幫手先啦，遲啲見！」<br />\n「遲啲見！」<br />\n<br />\n今年一月，我終於成功輪候到中心大學的學生宿舍。但父母上年去世，令我躊躇著是否要放棄入住宿舍，Hugo卻說住宿舍是大學生活裡，無論如何也要嘗試一下的體驗，亦可以令我改變心情，助我走出陰霾，所以我最後也有入住，Kaza就是我宿舍的室友。<br />\n<br />\nKaza中文全名叫溫初琳，剛剛完成電腦電子工程系一年級的課程。假如我和音然是一陰一陽，相輔相成的話，那麼Kaza就像我失散多年的妹妹，她升上中學時因為被鑑定是資優生，所以跳過中一和中二，直接入讀中三。亦因如此，雖然她和我大學的年級一樣，但年紀比我小大約一歲半。<br />\n我們的性格很相似，但她對人無戒心的程度，比我還要誇張，有時我會像音然擔心我一樣去擔心她。所以，當我知道她跟隨她的男朋友，到黃磚大學幫忙時，我就擔心起她的情況來。<br />\n<br />\n至於Kaza這個別名，據她所說，是出自《科水嘅電磁槍》裡面的一個角色，Kaza跟她一樣，電腦和電子的技能非常高超。例如現在我和Kaza的視像對話，就是用她自己改寫了的一些開源程式來進行，她說，比起用市面上的非開源軟件，這樣會比較安全。"},{"pid":"64ea195010961befc73f749630cbb218ed85d4df","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:34:13.000Z","msg":"接近中午時分，音然又準備出發去水天圍了。<br />\n「音然，今日我陪你去，咁多人失咗蹤，我陪你一齊搭車穩陣啲。」我提議道。<br />\n「但係你跑得咁慢&hellip;」音然有點擔心。<br />\n「我唔上前線咪得囉，等陣我陪你飛的入去。我上網查過啦，附近有間商場入面有美食廣場，我響嗰度等你&hellip;」<br />\n「咁你咪會好悶囉？」音然問我。<br />\n「唔會，我會帶書去睇㗎啦。」<br />\n<br />\n到了水天圍，兩個人都下車後，我往商場的方向走，音然則向警署的方向走。<br />\n<br />\n「咦？嗰個咪係音然個friend Mandy？」當我在美食廣場看書時，前方傳來一把女聲。<br />\n「應該係啦，音然話佢鍾意睇書嘅&hellip;」這把聲音我認得，是阿采。<br />\n「Hi，阿采，今日我陪音然嚟，不過我跑得唔快，所以就留響度等佢。依位就係瑩瑩？」我放下了書，對著阿采問道。音然曾經帶阿采上來我家吃晚飯，但瑩瑩我只從照片上見過，所以不肯定。<br />\n「無錯，我就係瑩瑩，音然成日都提起你㗎，話你煮啲餸好好食&hellip;」<br />\n「係呀，上次我同音然上佢屋企，佢煮咗四餸一湯，我同音然全部都食到乾乾淨淨，你一定要去試吓。」阿采誇獎著我。<br />\n「擇日不如撞日啦，等陣活動完咗一齊上Mandy屋企咯。」瑩瑩建議道。<br />\n「嗯&hellip;可以呀，不過今日我都出咗嚟，你哋唔介意啲餸菜太簡單就得嘞。」我答道。<br />\n「梗係唔會！」阿采理所當然地說道。「越簡單，越考功夫呀！今次我哋有食神啦，瑩瑩！」<br />\n「就咁決定啦！我哋都差唔多要去join埋音然啦！」瑩瑩說道。<br />\n「一切小心呀！」我為他們打氣，然後就繼續看書了。<br />\n<br />\n過了一會，覺得有點肚餓，就買了一個豆腐火腩飯當午餐。吃過午飯之後的兩小時，商場裡一片平靜，實在很難想像只需過幾個街口，就會到達烽火連天的戰場。<br />\n<br />\n到了下午四時許，瑩瑩和阿采攙扶著音然回來了。<br />\n「音然你受咗傷？」我見音然走得一拐一拐的，焦急地問道。<br />\n「扭傷嗰度，舊患復發啫。」音然揮一揮手地答道。<br />\n「但點解你面色咁差嘅？」我見音然面色不太好，以為她不舒服。<br />\n「唔係，Saki俾狗咬，Samuel為咗救佢都俾人拉埋。」音然無奈地說道。<br />\n「通知咗佢哋媽媽未？」我問道，他們的父親在小時候去世了，多年來與母親相依為命。<br />\n「嗯，頭先我叫阿采用我個電話打咗俾佢，佢話會早啲收工趕過嚟&hellip;」音然答道。<br />\n「響電話入面，我聽得出伯母佢好支持兩姐弟，所以唔使咁擔心啦。」阿采補充道。<br />\n「咁就okay啦，我哋四個一齊飛的去我屋企咯？」我提議道。<br />\n「好！」「嗯！」「等我開個電召app先！」"},{"pid":"c84bc974b69938df986138648f576aceab535ee7","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:34:39.000Z","msg":"的士到達半灣後，我在街市附近下車去買菜，下車前我將家裡的鑰匙交給阿采，使他們可以繼續行程，陪伴音然到我家休息。<br />\n<br />\n晚飯時間，電視裡直播著各區的最新情況，原來除了水天圍，香城其他地區亦有不同活動，音然說，網上稱之為十區開花。<br />\n「Mandy你煮啲餸真係好好食呀！」瑩瑩讚賞道。<br />\n「所以今日中午嗰陣我咪話，我哋有食神囉。」阿采笑道。<br />\n「你哋太誇張啦，普通家常菜啫&hellip;」我有點害羞地說道。<br />\n「Mandy真係丫，唔使咁謙喎，你真係煮得好食嘛。」音然拍著我的肩頭說道。<br />\n<br />\n晚飯之後，阿采和瑩瑩待了一會兒，就一起離開了。<br />\n她們離開了後，我在廚房裡洗碗，音然突然在客廳內叫道：「唔係掛！又嚟？仲要打孖上？」<br />\n我走到客廳，原來紅衣人又到方朗站斬傷月台上的乘客。同一時間，警察在伯心欣站用警棍和胡椒噴霧襲擊列車上的乘客。<br />\n「吼！我一定要搵到依班紅衣人算帳！！！」音然雙拳緊握，望著天花板，憤怒地吼叫道。<br />\n「冷靜啲冷靜啲，音然你冷靜啲，你得一個人都做唔到啲乜，唔好咁衝動&hellip;」我勸說道。<br />\n「Mandy你呀！由細到大都係咁，明明已經俾人踩到上心口，都仲係乖乖哋企響度咁俾人恰！」音然重提舊事，憤怒地說道。「今日香城已經搞成咁，你仲想繼續做乖仔乖女？仲忍一時風平浪靜？退一步褲都穿窿呀！」<br />\n「唔好咁激動啦，音然。咁激動對身體唔好㗎，你隻腳又未好番&hellip;」我嘗試轉換話題。<br />\n「得啦，得啦，唔使勸我啦，我冷靜咗啦。」音然見我沒有同意她的看法，無奈地說道。<br />\n<br />\n接近十一時半，我刷完牙，準備上床睡覺時，又聽到音然在廳中大叫了一聲。<br />\n「明明今日下晝仲見到佢㗎喎？點會又唔見咗？」音然大聲地問道。<br />\n「又有人唔見咗？」我有點疑惑。<br />\n「阿Ling呀，明明今日我哋坐的士嗰陣，仲見到佢無穿無爛上咗校巴㗎。」<br />\n<br />\n校巴，不是指學生上學放學的交通工具，而是指香城裡有私家車的人，自願把車駕到發生警民衝突的地點，去接載年輕的抗爭者到安全的地方。比較有經驗的抗爭者，通常不會直接叫校巴送他們回家，而是先在一些車站或地標下車，然後再步行或乘巴士回家，這樣對雙方都比較安全。<br />\n「可能佢今晚去咗啲friend到，未聯絡屋企啫。」我安慰著音然道。<br />\n「或者啦，最衰佢男朋友Samuel今日下晝又俾狗咬，唔係就可以問吓有乜嘢可以幫手。」音然無奈地說道。"},{"pid":"35f6351ff130b4e7bc470198ed3aebf20aa6d891","tid":2079715,"uid":360223,"like":0,"dislike":0,"score":0,"citedBy":0,"replyTime":"2020-06-26T03:35:17.000Z","msg":"到了後來，我才知道，所有在這幾天失蹤和被捕的人，都被送到一個叫仙湖嶺的地方，並將經歷數之不盡的折磨，在其他國家的記錄裡，稱之為仙湖嶺120天。裡面對手足的殘忍程度，並不下於《所多瑪120天》。直到多年後，我才從Saki的口中，知道當年他們在裡面的遭遇，是何等的慘無人道。<br />\n<br />\n第二天早上，我又趁音然沒有起床，致電給她的父母。<br />\n可是，電話傳來的，卻是她父親的一則留言訊息，內容是說他們去了大亞帝國旅行散心，8月上旬才會回來。<br />\n「Uncle、Auntie做嘢向來有文有路，好少咁心急㗎喎&hellip;而且Hugo又啱啱走咗&hellip;」我一邊在心裡思考，一邊在準備早餐。思考的時候，音然也起床了。<br />\n<br />\n早餐時，我跟音然說了留言訊息的內容。<br />\n「你使唔使番屋企睇吓情況點呀？」我一邊切著餐肉，一邊問音然。<br />\n「唔使啦，佢哋去大亞旅行都唔同我講聲，即係已經唔再當我係佢哋個女啦。」音然又開始激動了。<br />\n「唔好咁啦，音然，Hugo走咗佢哋都好唔開心，一諗到想散心就即刻出發，趕唔切通知你啫。」我嘗試勸說道。<br />\n「你唔好幫住佢哋啦，Mandy，我阿爸由我細個到大都教我同我阿哥，做嘢要有交帶，點知最無交帶就係佢哋兩個！」音然不滿地說道。「總之呢，一日佢哋唔道歉，一日我都唔會番去！」<br />\n「好啦好啦，你睇吓你丫，連通粉都噴埋出嚟啦。」我見音然還是聽不入耳，就一面用布替音然清潔餐桌上的通粉，一面轉換話題。<br />\n<br />\n到了後來，我才知道，假如我和音然當時有到她家，看看究竟發生了甚麼事，之後的慘劇，也許就不會發生了，也許&hellip;<br />\n<br />\n「前面是哪方，誰伴我闖蕩，<br />\n沿路沒有指引，若我走上又是窄巷。<br />\n尋夢像撲火，誰共我瘋狂，<br />\n長夜漸覺冰凍，但我只有盡量去躲。<br />\n幾多天真的理想，幾多找到是頹喪，<br />\n沉默去迎失望，幾多心中創傷。<br />\n只有淡忘，從前話說要如何，<br />\n其實你與昨日的我，活到今天變化甚多。<br />\n只有頑強，明日路縱會更徬徨，<br />\n疲倦慣了再沒感覺，別在可惜計較什麼。」<br />\n《誰伴我闖蕩》<br />\n<a href=\"https://www.youtube.com/watch?v=zBfTDFi2E1E\" data-sr-url=\"https://r.lihkg.com/link?u=https%3A%2F%2Fwww.youtube.com%2Fwatch%3Fv%3DzBfTDFi2E1E&d=b6PV2mHT5tDC6%2Fq4CXK2Sn4IrTm65yM4JHcsBx4PGkA%3D&h=35412803\" data-auto-link target=\"_blank\">https://www.youtube.com/watch?v=zBfTDFi2E1E</a>"}]}