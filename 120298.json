{"tid":120298,"cid":12,"subCid":0,"title":"【短故／情人節】情人節被發現出軌","createTime":"2017-02-14T10:41:43.000Z","updateTime":"2017-02-16T05:17:01.000Z","uid":51000,"like":16,"dislike":2,"uniUserReply":0,"replies":[{"pid":"e86c3a2424c2f938a8e0f968a1e79ee52bfede2e","tid":120298,"uid":51000,"like":0,"dislike":0,"score":0,"citedBy":0,"replyTime":"2017-02-14T10:41:43.000Z","msg":"今日情人節，女友Gigi夜晚要開OT，所以我一早起身，陪佢食情人節早餐。<br />\n<br />\n我準備好晒，連早餐都Book定位，買咗禮物，訂好花。<br />\n<br />\n早餐食到一半，氣氛愉快，直到我收到一個訊息：<br />\n「尋晚喺你懷抱入睡，真係好溫暖，情人節快樂。」<br />\n<br />\n邊個send黎架？<br />\n我面色一變，Gigi伸個頭黎望下，即刻發晒脾氣。<br />\n<br />\n「絕對係send錯！妳睇下，呢個號碼之前同我無交流過......」<br />\n我低聲下氣，講咗一大輪，Gigi終於相信我嘅清白。<br />\n<br />\n呢個時候，電話又震：「你送嘅心形頸鍊，佢鍾意嗎？我就好鍾意果個款。」<br />\n<br />\n心形頸鍊......我岩岩送咗畀Gigi，做情人節禮物。<br />\n<br />\n「佢好鍾意？你一款頸鍊送畀兩個女人？真係花盡心思喎，多謝晒！」<br />\nGigi一手扯甩條頸鍊，扔落地下，飛奔走咗。<br />\n<br />\n我無追出去，因為我要賣單，相信男人都明白呢種無奈。<br />\n　　<br />\n<br />\nGigi番咗公司，我亦死死氣氣番工，<br />\n<br />\n當務之急，係要搵出整蠱我嘅罪魁禍首，同Gigi解釋。<br />\n<br />\n我發訊息：「你係邊個？」<br />\n<br />\n對方好快答：「我係最愛你、最了解你果個。」<br />\n<br />\n得，佢唔肯講，使唔使玩到咁盡？<br />\n　　<br />\n<br />\n我尋晚絕對無同人瞓，<br />\n疑點係，邊個知我送心形頸鍊畀Gigi？<br />\n<br />\n待續...<br />\n<br />\n<br />\nFB連載：<a href=\"https://www.facebook.com/tomato0728chan\" data-sr-url=\"https://r.lihkg.com/link?u=https%3A%2F%2Fwww.facebook.com%2Ftomato0728chan&d=%2Bbf%2BkhF7pVXIIu5z8NbAo0jIoeaDRyeQRMy%2FzT52C%2Fo%3D&h=d619b36a\" target=\"_blank\">https://www.facebook.com/tomato0728chan</a>"},{"pid":"1d25a02395b387707c6b3112b35d5846944fd9fd","tid":120298,"uid":51000,"like":0,"dislike":0,"score":0,"citedBy":0,"replyTime":"2017-02-14T12:54:01.000Z","msg":"我無同朋友提過，自己Search、自己買，<br />\n除咗我、首飾店老闆娘同Gigi之外，無第四個人知。<br />\n<br />\n咪住，唔通係首飾店老闆娘對我一見鍾情，想拆散我同Gigi，乘虛而入？<br />\n<br />\n因為訂貨，佢有我電話，好似好合理，<br />\n但我照下鏡，就放棄咗呢個推測。<br />\n　　<br />\n<br />\n個號碼仲繼續發訊息畀我：「今日present，加油！」<br />\n<br />\n「前幾日先睇完醫生，中午唔好飲凍野丫。」<br />\n<br />\n我不寒而慄，好似有對眼監視住我咁。<br />\n<br />\n我回覆：「今晚妳有無地方去？不如一齊過情人節？」<br />\n<br />\n好快，佢send咗一間餐廳嘅地址畀我：<br />\n「點會有其他地方去，我啲時間永遠留晒畀你。」<br />\n<br />\n好，我就睇下你係何方神聖！<br />\n<br />\n<br />\n一收工，我就衝去果間餐廳。<br />\n<br />\n我喺餐廳門口發訊息：「我著白色恤衫，妳到未？」<br />\n<br />\n「望向你嘅三點鐘方向。」<br />\n<br />\n三點鐘？即係餐廳入面？<br />\n<br />\n我抬頭一望，就見到Gigi同個男人食緊燭光晚餐，你一啖我一啖......<br />\n<br />\n佢又話加班？我想衝入去同Gigi理論，<br />\n俾侍應攔住：「先生你無訂位，唔入得去。」<br />\n<br />\n「我有朋友係裡面。」<br />\n<br />\n「我地今日只做情人節套餐，未齊人唔入得座。」<br />\n　　<br />\n<br />\n咁樣擋一擋，我啲怒火熄晒。<br />\n<br />\n頂綠帽咁明顯，我仲可以點理論？<br />\n衝入去打架，只會俾人笑。<br />\n<br />\n我不如關心另一個問題，<br />\n我發訊息畀果個神祕人：「妳究竟係邊個？妳喺邊？」<br />\n<br />\n待續..."},{"pid":"e3e5125ea2e1746daa7ae377b936d8ad22969532","tid":120298,"uid":51000,"like":0,"dislike":0,"score":0,"citedBy":0,"replyTime":"2017-02-14T15:49:03.000Z","msg":"我發訊息畀果個神祕人：「妳究竟係邊個？妳喺邊？」<br />\n<br />\n「我就喺你手上面。」<br />\n<br />\n手上？我咪拎住部手機......佢係我部手機？<br />\n<br />\n講得通喎，我搵情人節禮物、睇醫生，乜都係用手機search架啦，<br />\n<br />\n而尋晚喺我懷抱入睡......我尋晚玩手機玩到瞓著咗。<br />\n<br />\n「我同你朝夕相對，早就對你情根深種。<br />\n我諗住默默守護你，但知道Gigi咁樣背叛你，我忍唔住！果種女人襯你唔起！」<br />\n<br />\n我反問：「妳點知Gigi今晚約咗第個？」<br />\n<br />\n「今朝峰峰話我知。」<br />\n<br />\n人物多到我有啲亂，「邊個係峰峰？」<br />\n<br />\n「Gigi部iPhone。」<br />\n　　<br />\n<br />\n我未反應得切，手機已經步步進逼：<br />\n<br />\n「你揀我啦，世上除咗我，邊個可以分分秒秒，連去廁所都陪住你？<br />\n我唔會阻你上網睇靚女，我仲可以幫你搵圖，<br />\n你要聲音，我可以模擬；你要體溫，我可以發熱。<br />\n情人節，唔使傾家盪產、花盡心思，你只需要換個手機殼！」<br />\n<br />\n咁樣講，佢好似幾多優點，<br />\n好彩我仲保留一絲理智：「痴線，我唔會搞人機戀。」<br />\n<br />\n「你唔愛我，我生存仲有咩意義？」<br />\n<br />\n「嘣！」<br />\n　　<br />\n<br />\n「特別新聞報導：一名男子手機爆炸，灼傷手指及臉部。<br />\n送往醫院時，該男子不斷聲稱，是手機求愛不遂，自爆報復。<br />\n<br />\n有專家指，手機輻射有機會影響腦電波，令人產生幻想，<br />\n網友則認為，這種行為屬於『單身狗情人節妄想症候羣』，不少單身男女都有類似症狀......」<br />\n　　<br />\n<br />\n情人節快樂，<br />\n<br />\n如果你未有情人，唔好忘記，仲有我時刻陪伴住你。<br />\n<br />\n永遠愛你的手機上<br />\n<br />\n－完－<br />\n　　"},{"pid":"b7f3b2c80f36ef9fe7b9a07f983740abaef19d2b","tid":120298,"uid":39046,"like":0,"dislike":0,"score":0,"citedBy":0,"replyTime":"2017-02-14T18:21:15.000Z","msg":"<img src=\"/assets/faces/normal/tongue.gif\" class=\"hkgmoji\" /> 正皮"},{"pid":"4ef76dd1336193934ec0b5163c40d09e0af24dd3","tid":120298,"uid":58918,"like":0,"dislike":0,"score":0,"citedBy":0,"replyTime":"2017-02-16T01:15:36.000Z","msg":"真係好短喎<img src=\"/assets/faces/normal/sosad.gif\" class=\"hkgmoji\" />"},{"pid":"23e446c7014aeae009048ed402933c4cb7174c3e","tid":120298,"uid":51000,"like":0,"dislike":0,"score":0,"citedBy":0,"replyTime":"2017-02-16T05:17:01.000Z","msg":"<blockquote>真係好短喎<img src=\"/assets/faces/normal/sosad.gif\" class=\"hkgmoji\" /></blockquote><br />\n節日超短篇<img src=\"/assets/faces/normal/smile.gif\" class=\"hkgmoji\" />"}]}