{"tid":1291735,"cid":1,"subCid":0,"title":"致上一代：點解年輕人要搞事","createTime":"2019-07-07T04:21:27.000Z","updateTime":"2019-07-07T04:21:27.000Z","uid":267510,"like":10,"dislike":0,"uniUserReply":1,"replies":[{"pid":"e4d5d1c4dc3356596e6fe935d9c93c240d7c2fb1","tid":1291735,"uid":267510,"like":0,"dislike":0,"score":0,"citedBy":0,"replyTime":"2019-07-07T04:21:27.000Z","msg":"在朋友的fb入面看到，真誠的分享！完全講中晒。。。<br />\n_______<br />\n<br />\n分享：致上一代：點解年輕人要搞事<br />\n<br />\n當你係佢地嘅年紀時，<br />\n申請公屋只要幾年就有，<br />\n而家，申請公屋，單身由18歲排到50歲都未上到樓，而同時間新移民可以極速上樓<br />\n而你，問佢地點解要搞事<br />\n<br />\n當你係佢地嘅年紀時，<br />\n一年有過萬居屋供應，一年可以抽幾次，中簽機會唔低，私樓亦唔係遙不可及<br />\n而家，一年一次抽居屋，得三幾千個單位，幾十萬人爭，仲難中過六合彩，私樓更加係絕望，除非你有父幹<br />\n而你，問佢地點解要搞事<br />\n<br />\n當你係佢地嘅年紀時，<br />\n政府正在將市民由木屋，臨屋帶上公屋，居屋<br />\n而家，政府話年輕人冇屋住，可以住橋底水管屋或者官民合辦嘅劏房<br />\n而你，問佢地點解要搞事<br />\n<br />\n當你係佢地嘅年紀時，<br />\n雖然未至於想買樓就買樓，但要解決居住問題都唔算難，有租務管制，租都租得起，再加各種置業資助計劃，冇幾多人會因為住屋問題而冇得結婚<br />\n而家，大把年輕人拍十年拖都唔敢結婚，就算結左分都要分開住，就係因為屋貴到租唔起買唔起<br />\n而你，問佢地點解要搞事<br />\n<br />\n當你係佢地嘅年紀時，<br />\n大學畢業起薪萬幾，食個早餐十幾蚊，<br />\n而家，大學畢業起薪都係萬幾，但食個早餐係三四十蚊。<br />\n而你，問佢地點解要搞事<br />\n<br />\n當你係佢地嘅年紀時，<br />\n一個人做嘢可以養一家幾口<br />\n而家，兩口子做嘢都唔知夠唔夠養家<br />\n而你，問佢地點解要搞事<br />\n<br />\n當你係佢地嘅年紀時，<br />\n撞正移民潮，做三幾年野就有得升職人工翻幾翻，公務員冇人想做<br />\n而家，個個年輕人志願都係政府工，如果唔係，私人工隨時做十年人工都係多三幾千<br />\n而你，問佢地點解要搞事<br />\n<br />\n當你係佢地嘅年紀時，<br />\n公園真係公園，營地真係營地，冇錢去旅行，放假拍拖去行下公園露下營都可以享受寧靜<br />\n而家，公園係大媽跳老舞嘅地方，營地就係中国人嘅免費酒店，仲嘈過旺角<br />\n而你，問佢地點解要搞事<br />\n<br />\n當你係佢地嘅年紀時，<br />\n政府係鼓勵建設香港，為香港出一分力，成個香港朝氣勃勃<br />\n而家，政府係不斷叫年輕人去大灣区，香港冇前途架喇，但同時又不斷放中国人落黎<br />\n而你，問佢地點解要搞事<br />\n<br />\n當你係佢地嘅年紀時，<br />\n唔會有官二代富二代同你講成功需苦幹，因為當時苦幹的確會有出路<br />\n而家，劉鳴煒之流最鐘意同年輕人講去少次日本就買到樓，但去少一次日本都追唔到樓價一個月升幅<br />\n而你，問佢地點解要搞事<br />\n<br />\n當你係佢地嘅年紀時，<br />\n民意能夠直達政府，建制泛民都可以響政府各部門佔一位置，更加唔會動輒被DQ<br />\n而家，連監警會都容不下一個中間派，莫講話政府內部，議會就早已失效，政府議案絕對通過，議員議案就絕不通過<br />\n而你，問佢地點解要搞事<br />\n<br />\n當你係佢地嘅年紀時，<br />\n政府就算要顧及法治，都會顧及民情，例如ICAC成立後特赦貪污警員，六七暴動後一邊拘控暴徒，但同時主動檢視治港政策，引入多樣惠民政策<br />\n而家，無論佔中後定反送中運動後，政府都只係強力打壓抗爭年輕人，判刑甚至比六七暴動更重，但政府絲毫冇檢討過自己嘅問題<br />\n而你，問佢地點解要搞事<br />\n<br />\n當你係佢地嘅年紀時，<br />\n對住嘅係一個會重視人命嘅政府<br />\n而家，對住嘅係一個若蓮喪子嘅政府，係一個老師自殺因為唔捱得，學生自殺因為冇做好生涯規劃，年輕人死諫被完全無視嘅冷血政府<br />\n而你，問佢地點解要搞事<br />\n<br />\n當你係佢地嘅年紀時，<br />\n港督夠膽單人匹馬落區食蛋撻，體察民情<br />\n而家，特首唔將方圓一公里封閉生人勿近都唔敢落區　<br />\n而你，問佢地點解要搞事<br />\n<br />\n總括而言就係，<br />\n當你係佢地嘅年紀時，<br />\n香港到處都充滿希望活力<br />\n而家，香港對大部分年輕人都係絕望，日復日工作結果連安居樂業嘅微細願望都遙不可及<br />\n而你，問佢地點解要搞事<br />\n<br />\n我敢講，假若而家呢一刻嘅你係佢地嘅年紀，<br />\n隨時你仲激進過佢地，<br />\n因為年輕人唔係搞事，只係想奪回以前美好嘅香港。"}]}