{"tid":1935206,"cid":12,"subCid":0,"title":"《如果比你翻到一分鐘之前，你仲會唔會同我表白呀？》","createTime":"2020-03-20T11:56:01.000Z","updateTime":"2020-03-27T11:26:32.000Z","uid":353434,"like":1,"dislike":0,"uniUserReply":1,"replies":[{"pid":"356ff3472b487e91b23017d5addabddd1640580e","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-20T11:56:01.000Z","msg":"「沈明軒，落堂之後你同我留低係度！」陳sir舉起手就一下拍落我枱面，訓到流曬口水嘅我當堂比佢嚇到成個人彈起左。<br />\n<br />\n「哇，做乜野呀？」我一彈起身就望到陳sir塊面寫住大大個「西」字係度。<br />\n<br />\n陳sir嘴角微微向上一揚，向我擺出一個帶住幾分鄙視恥笑：「哼，抹翻你D口水啦。」講完之後佢就轉身行翻出去繼續上堂，緊接而黎嘅係同學此起彼落嘅笑聲。<br />\n<br />\n坐係我隔離位嘅Ocean拍一拍我膊頭，指住我枱頭講：「拿，阿軒哥，我盡左力幫你架啦。」<br />\n<br />\nOcean將我本數學書成本棟起左放係我枱頭遮住我訓覺個樣，我拎起枱頭本數學書望住Ocean，都唔知嬲好定笑好。教我地數學嘅陳sir就係咁多個老師之中最小氣嘅一個。雖然我同Ocean係坐係班房嘅最後一行，陳sir平時對我上堂訓覺都隻眼開隻眼閉，但係今次佢特登黎捉我訓覺，咁陣間落堂一定有排比佢講啦。<br />\n<br />\n我諗諗下，就另轉面望住Ocean：「 最衰都係你啦，如果唔係你棟起本書咁明顯嘅話，陳sir會黎捉我訓覺？」<br />\n<br />\n「哇，你幾時改左姓賴架？咁都有得賴，犀利犀利。」Ocean對住我擺出甘拜下風嘅姿勢，諷刺我賴人嘅功力。<br />\n<br />\n「我唔理呀，總之就係你累到我比陳sir留低嘅。」我搭住Ocean膊頭，用真誠嘅目光望住佢講。<br />\n<br />\nOcean眼聽到眼都都突埋出黎：「我呢，就未見過人類嘅臉皮可以好似地殼咁厚嘅。我覺得阿軒你可以試下挑戰『人類最厚臉皮』嘅世界紀錄，我對你好有信架。」<br />\n<br />\n聽到Ocean咁講，我秒速破防就笑左出聲：「我以為我已經夠痴線，原來你仲痴過我。」我同Ocean一齊大大聲咁笑，一望翻向黑板就見到陳sir啤到我地兩個實一實。<br />\n<br />\n「有咩咁好笑呀，Ocean你同佢一齊留低。」陳sir嚴肅嘅語氣同我地兩個嘅笑聲形成對比，氣氛𣊬間變到非常尷尬。"},{"pid":"2ff3b747778ff98641cd0b992eae77cf8bd69451","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-20T13:02:32.000Z","msg":"Ocean懶係無辜咁望住我：「笑咩吖，而家攬炒啦，開心啦。」<br />\n<br />\n「抵啦，留堂呢家野點可以無你陪我呀。」我用勝利嘅微笑回應Ocean嘅無辜表情。<br />\n<br />\n鈴鈴鈴⋯⋯話咁快呢堂數學堂就完結。<br />\n課室入面嘅同學全部都好快執好野就去曬食飯，得翻陳sir、Ocean同埋我係課室入面。<br />\n<br />\n陳sir對住我地兩個抖左一啖大氣：「唉，你兩個幾時先生性呀。中六啦，仲有幾個月你地就考Dse架啦，仲係混混噩噩咁。可唔可以為自己嘅將來諗下呀？」<br />\n<br />\n估唔到陳sir今次竟然係淳淳善誘模式，仲以為佢一開口就會鬧到我地兩個飛起。呢個時候我無出聲，因為陳sir講嘅係事實。讀左六年中學，一直都係求求其其，每年都為左升班而擔心，我無野可以反駁到陳sir。<br />\n<br />\n就係呢個時候Ocean就搶先認衰仔：「係嘅，我上堂唔專心。不過我平時自己都有溫開書，所以我都唔係太擔心。」<br />\n<br />\n「Ocean你就無咩問題嘅，係你隔離果隻野有問題啫。其實點解你兩個一齊坐，但係Ocean又帶唔到你勤力嘅呢？」陳sir將目光由Ocean身上轉移到我身上。<br />\n<br />\n我聽到陳sir咁講，我就黑人問號咁望住佢：「勤力邊有得share架，傳染D勤力粒子比我咁樣呀？」<br />\n<br />\n陳sir倒抽一口涼氣：「吖你個死野，仲係無黎正經咁樣。仲有幾個月你就唔再係中學生，唔會有老師一步一步咁帶住你，到時你就淨係可以靠自己，無得再好似而家咁架啦。」<br />\n<br />\n「咁咪到時再算囉，我好肚餓呀，走得未呀？」我摸住個肚同陳sir講。<br />\n<br />\n「你肚餓，唔通我唔肚餓呀？Ocean你去食飯先啦，唔好理佢啦。」陳sir指住課室門口向Ocean示意佢可以離開。<br />\n<br />\nOcean行出左課室門口之後，陳sir又再同我講：「明軒，你大個架啦。出面嘅世界唔同學校，無人會體諒你，無人會再當你係細路，所有野都要自己負擔翻。係學校你唔交功課，老師會逼你交，交翻就當無數。但係畢業之後無論你繼續讀書定係做野都好，無人會再逼你做野，逼你交功課，總之期限一到而你又交唔到，負任就係你自己承擔翻。」<br />\n<br />\n其實陳sir所講嘅野都唔係無道理，只係自己一直唔願意接受自己係陳sir口中所講&mdash;&mdash;混混噩噩，所有野都無心裝載，每一日都係得過且過，完全無為將來做過打算嘅人。一年又一年，終於都黎到中六，畢業以後嘅日子無得再好似而家咁，所有事都有老師幫我打點，幫我執手尾，終有一日我要靠自己面對翻自己嘅事。我默默地望住陳sir，一句野都講唔出口。<br />\n<br />\n陳sir見我無駁佢，於是就繼續講：「讀中學就好似搭巴士咁，係頭站上車，尾站落車，你乜都唔洗做都可以去到終點，就好似你而家咁。但係離開中學之後就係好似自己揸車咁，你唔比油架車係唔會行架，你比幾多油架車就行到幾遠路，明唔明呀。」<br />\n<br />\n「我都明你講咩，咁但係我可以點做啫。你都話啦，仲有幾個月就DSE啦，我而家點追都追唔到啦。本身成績已經係全校臨尾果一浸，大學又點會有我份呀。」我向陳sir反映自己嘅意見，我自己對於DSE都打定輸數。<br />\n<br />\n陳sir向住我靠近，望實我對眼講：「如果連你自己都睇唔起你，咁就無人會睇得起你。由今日開始試下努力啦，做到幾多就盡做啦。」陳sir拍拍我膊頭就轉身行出課室。"},{"pid":"7959b639d1f051330c04c51c70e04632207a1b32","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-20T14:08:27.000Z","msg":"今次應該係我六年嘅中學生涯以黎，第一次覺得陳sir講嘅野有道理。佢嘅一番話亦都令我對自己嘅學業有翻少少動力。<br />\n咕～～對於陳sir嘅說話我實在係諗得太過投入，完全唔記得左食飯嘅事，一望隻錶先知lunch time得翻10分鐘。於是我即刻起身，打算狗衝落canteen買野食。正當我臨衝出課室門口之際，有個人行左入黎。<br />\n<br />\n行入課室果個係紫晴，我同佢係同班同學亦都係好朋友。<br />\n紫晴紥住中長馬尾、留齊陰，係個眼大大、高高瘦瘦嘅女仔。<br />\n紫晴輕輕力拍落我心口抱怨：「哇，嚇死我啦，突然之間衝出黎。」<br />\n<br />\n「Sorry囉，我就黎餓死啦，我趕住去買野食呀。」我打算兜過紫晴身邊嘅空位行出去。<br />\n<br />\n紫晴一手捉住左我隻衫袖：「唔使去啦，我知陳sir同你一定有排講，你都出唔到去食飯架啦。我已經買左比你啦，燒賣同撈麵呀嘛，我記得你最鍾意食咩架。」紫晴將收埋係身後嘅食身拎出黎比我。<br />\n<br />\n眼前嘅食物就好似沙漠之中嘅綠洲一樣，我從紫晴手上接過食物再拎翻自己位準備開餐。<br />\n「唔該曬喎，你救左我一命呀。」我向紫晴道謝。<br />\n<br />\n紫晴行左埋黎，粒聲唔出就坐左落我隔離再將一包檸檬茶放係我枱面：「慢慢食啦，你陣間𠼰死我救唔到你架。」<br />\n<br />\n「仲有野飲添呀？幾錢呀，我陣間比翻你吖。」我拎起包檸檬茶一邊啜一邊拎銀包出黎。<br />\n<br />\n紫晴㩒翻低我拎銀包果隻手，「唔洗啦，好平咋嘛。不過下次出街食你到你請翻我喎，嘻嘻。」紫晴眯起眼對住我擺出一個天真嘅笑容。<br />\n<br />\n「好啦好啦，見你咁好買野比我食，下次就請翻你食飯啦。」我收翻埋個銀包繼績食野。<br />\n<br />\n紫晴拍拍我膊頭：「阿軒你揀左jupas未呀？我唔係好諗到排邊科先好呀。」紫晴拎部電話出黎show比我睇佢Jupas嘅排位。<br />\n<br />\n「我未揀呀。」我伸個頭埋去紫晴部電話度睇下佢揀左咩科。一望發現佢Band A全部都揀曬CU嘅科，分別係BioChem、Music同埋Nursing。「乜你好中意CU咩，做咩Band A全部擺曬CU嘅科嘅？」<br />\n<br />\n「係呀，我由好耐之前已經想讀CU架啦。雖然我想讀music，但係屋企人又想我讀nursing，我都唔知應該點揀好。」紫晴望住個Jupas揀科表，非常迷惘，唔知應該跟屋企人抑或係自己嘅意願去做選擇。<br />\n<br />\n「我覺得最緊要係揀到你會讀得開心嘅科，你自己心入面又係點諗？」我另轉面同紫晴講。<br />\n<br />\n我一另轉面先意識到原來我同紫晴兩個人塊臉係貼到咁埋，差少少就掂住對方。識左紫晴六年都未試過咁近咁去望住佢。呢一刻我先發現原來紫晴嘅皮膚係咁好，原來佢隻眼係咁靚，原來佢望落係咁迷人。一諗到咁我就即刻心跳加速，我都係縮翻開個人先。<br />\n<br />\n可能我縮開果下動作太大，紫晴都另過黎望一望我先講：「我自己就緊係鍾意music多d啦，但係nursing我未試過又唔知道啱唔啱自己，可以我都會鍾意呢。」<br />\n<br />\n我嘅心跳仲未平伏翻，而家我個腦暫時無辦法諗野住，因為個腦入面不停咁loop翻啱先嘅畫面。<br />\n「Err&hellip;咁咪揀果個囉...」連我自己都唔知自己講緊咩。<br />\n<br />\n紫晴聽到都忍唔住笑：「咁啫係咩呀，揀果個啫係邊科呀？」<br />\n<br />\n我終於都開始冷靜落黎，我再諗一諗翻頭先紫晴講過嘅野：「Music囉，你自己鍾意music多d呀嘛。其實你自己心入面都有答案架啦，你都係想有人支持你個諗法啫，係咪呀。」<br />\n<br />\n「嘻嘻，比你發現左添。好啦咁我就擺music落A1度啦。」紫晴因為心入面嘅諗法比我發現左，所以自己係度傻笑。<br />\n<br />\n鈴鈴鈴......<br />\n鐘聲響起代表lunch time已經完結，而同學都陸續翻入課室。<br />\n雖然食飽左係會好眼訓，但我都無忘記過陳sir同我講嘅野。而我亦都決定由今日開始盡地一搏，睇下自己可以做到咩程度。無論DSE嘅結果係點，我都會因為自己盡過力而唔後悔。於是我堅持住，係下午嘅堂無訓過覺，每一堂都比足心機去聽。雖然因為以前唔專心，好多野都聽唔明，但我都希望自己可以由今日開始做翻d改變。"},{"pid":"97b04fb8015561ab5ac1507369e9870815c31b81","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-20T15:14:40.000Z","msg":"比心機出黎去上堂同平時可以話係完全唔同。平時食完飯嘅我多數一覺就訓到放學，時間亦都過得好快。今日我留心去聽書嘅時候，時間就好似放慢左好多咁樣，明明只係短短三個鐘嘅堂，就好似過左三日咁耐。<br />\n<br />\n鈴鈴鈴......幾經辛苦，我終於都捱完三個鐘嘅下午堂。<br />\n<br />\n「你竟然無訓覺？唔似你喎，你係咪痴左邊條筋呀？定係你啱先無食飯餓到傻左呀？」Ocean見到我一反常態，就串我兩句。<br />\n<br />\n「我今日開始讀書呀，係咪唔得呀？」我用無奈嘅眼光望住Ocean。<br />\n<br />\n我句野都未講完，Ocean就已經笑到嘴都合唔埋：「你讀書？呢個係我有史以黎聽過最好笑嘅笑話呀，仲搞笑過黃子華呀你。」<br />\n<br />\n「頂你呀，我講真架，你當我吹水架？」我用翻個認真少少嘅語氣對住Ocean講。我亦都同佢講翻lunch time果陣陳sir同我講過嘅說話，解釋我決定開始努力嘅原因。<br />\n<br />\n「Sorry呀，呢下我真係估你唔到，我真心覺得你係吹水嘅。」Ocean講呢句野嘅時候都仲未笑完。<br />\nOcean再補多句：「不過陳sir講幾句就說服到你讀書，都唔似你平時喎。」<br />\n<br />\n「你理得我呀，總之我今日翻去就會清曬d功課，之後再睇翻之前教過嘅野。」我拍曬心口咁同Ocean分享我嘅急起直追溫書大計。<br />\n<br />\nOcean唔係幾耐煩咁應左我一句：「得啦得啦，知你讀書啦。我走先啦，我仲要去補習呀。」Ocean講完之後就就揹起書包離開。<br />\n<br />\n係喎，Ocean提醒左我除左自己溫書之外仲可以去補習。補習社應該都會有唔同嘅精讀班，只要我揀翻啱心水嘅班黎報名應該就無問題。於是我決定今晚翻屋企搜尋下唔同補習班嘅資料。為左快D開始溫書大計，我今日好快手就塞曬d野落書包準備翻屋企。"},{"pid":"ecf6d4f7e81426f412b3c6432efcc1a5a92eeee9","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-20T16:23:48.000Z","msg":"我一踏出門口，就聽到有一把女仔聲問我：「阿軒你走啦？」<br />\n原來係阿Moon企左係課室門口等我。<br />\n<br />\n阿Moon係我同紫晴嘅好朋友，不過阿佢就同我地兩個唔同班。阿Moon嘅身型比較細粒，每年生日都會有同學祝佢快高長大。佢仲留住一把菇頭短髮，戴住一副圓型黑框眼鏡，望落去就比人一種好薯嘅感覺。<br />\n<br />\n「係呀，我決定翻屋企清曬之前欠落嘅嘅功課，我要由今日開始努力讀書呀。」我將自己打算由今日開始從良嘅諗法話比阿Moon知。<br />\n<br />\n「明明之前係咁叫你讀書你都唔聽我講架，做咩無啦啦會咁嘅？」阿Moon一面懷疑嘅表情望住我。<br />\n阿Moon見到我對學業嘅態度有咁大轉變，佢都覺得非常出奇。於是我又再一次將陳sir Lunch Time果陣同我講嘅野話比阿Moon知。<br />\n<br />\n阿Moon聽完之後竟然用更加驚訝嘅目光望住我講：「好似你咁硬頸嘅人竟然會聽陳sir講咁多野？」<br />\n<br />\n「人呢，就總會變嘅。只係睇下咩時候架啫。」我借住呢個機借會扮下型，雖然我自己講完都覺得假。<br />\n<br />\n「唔係有人話要翻屋企清功課同溫書架咩？點解會係度傾計傾咁耐嘅。」紫晴係班房入面伸個頭出黎講。<br />\n<br />\n阿Moon夾埋紫晴一齊串我：「係囉，我都唔信佢會咁做囉。阿軒你肯定過兩日就會打倒今日嘅你啦。」<br />\n<br />\n難得我下定決心要從良，竟然比佢兩個睇死我。我緊係唔會認輸啦，我即刻反駁翻佢地兩個：「你地咪唔好信我囉，再遲D你地就會知我係幾咁有決心。唔講咁多啦，我而家就翻去做野！」講完之後我就轉身行去樓梯口果邊。<br />\n<br />\n阿Moon見我轉身走，佢即刻追翻上黎。只係阿Moon腳比較短，佢追上黎嘅動作都顯得幾笨拙。<br />\n「我今日特登過黎等埋你走架，你又行得咁快都唔等埋人地。」阿Moon扁嘴向我抱怨。<br />\n<br />\n阿Moon話佢今日係特登等埋我一齊走，唔通佢又係想問我Jupas揀科嘅事？於是我就問佢：「你係咪想傾下揀科嘅事呀？」<br />\n<br />\n阿Moon聽到我咁講就用一個好出奇嘅眼神望住我：「點解你會知嘅？我都未同你講。」<br />\n<br />\n雖然對阿Moon黎講好出奇，但因為今日Lunch Time果陣紫晴已經問過我嘅意見，而且揀科嘅截止日期亦都越黎越近，所以我就估阿Moon應該都係想傾下關於Jupas嘅事先會特登等埋我一齊走。<br />\n「無呀，今日食飯果陣紫晴已經問過我Jupas嘅事，所以我咪估你同佢一樣都係問Jupas嘅野囉。」我同翻阿Moon解釋。<br />\n<br />\n「哦⋯⋯咁佢擺左咩落A1呀？」阿Moon追問關於紫晴揀科嘅事。<br />\n<br />\n「佢A1擺左CU music呀，你想跟佢揀咩？」我將紫晴嘅Jupas選擇話左比阿Moon知。<br />\n<br />\n阿Moon無理到我嘅問題，佢繼績問我：「咁阿軒你揀左咩呀？」<br />\n<br />\n我停低腳步，猶疑左一下先答：「無呀，我未揀呀⋯⋯我都唔知自己將來想行條點樣嘅路。」<br />\n<br />\n阿Moon同我一齊停低腳步，佢望住我無出聲。我同阿Moon兩個人就咁企左係樓梯口，大家互相望住對方，但係我地一句野都無講。阿Moon用一個無奈嘅表情望住我，我同佢之間嘅氣氛開始變得緊張。<br />\n為左打破呢種咁唔舒服嘅氣氛，於是我開口問阿Moon：「做咩呀，咁樣望住我嘅？」<br />\n<br />\n「沈明軒，明明今年開學果陣你同我講過你會好好咁考慮Jupas嘅選科架。而家呢？仲有兩日就deadline啦，你而家答我唔知自己想揀咩？身邊嘅人仲著緊過你自己本人呀，你有無離譜D呀？」阿Moon講完之後就帶住對於我唔著緊自己嘅呢一份不滿轉身離開，而佢亦都無問到我任何意見就走左⋯⋯"},{"pid":"4830fbb792d33d7a077d676dd4a3979adb75b9ba","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-21T04:45:00.000Z","msg":"聽到阿Moon啱啱講嘅野，我先至記得自己係開學嘅果一日應承過佢會好好咁考慮自己嘅將來，好好咁去諗下Jupas嘅選擇。係我無好好為自己打算，連應承過人地會為自己打算嘅事都唔記得。呢一刻我連自己都睇唔起自己，唔單止係因為我忘記左自己嘅承諾，為加令我覺得無地自容嘅係連阿Moon都比我更加著緊我嘅未來。<br />\n<br />\n當我諗野諗到入曬神嘅時候，突然間有人係後面推一推我「喂，你唔係同阿Moon一齊走架咩？點解得翻你一個企係度嘅？」<br />\n<br />\n我一聽到把聲就認得出係紫晴，我就答翻佢：「本來係架，而家唔係啦。」<br />\n<br />\n「唔好企係度啦，一路行一路講啦。」紫晴連句野都未講完就已經推住我個書包向前行。<br />\n<br />\n比紫晴突然向前推，我差D就失平衡跌落樓梯，好彩我及時捉住扶手先係事：「喂你睇住呀，我差D就仆低啦。」<br />\n<br />\n「你邊有咁易跌呀，行左先啦。」紫晴一於少理，繼績推我落樓梯。<br />\n<br />\n一路比紫晴推到出學校門口之後，佢就問我：「點解頭先會得翻你一個企係度嘅？阿Moon話有野搵你架？」<br />\n<br />\n「我激嬲左佢呀。開學果陣我應承左佢會好好咁諗下Jupas揀咩科，但我到而家都無考我慮過，咁佢咪嬲左我囉。」呢D事真係自己講翻出黎都覺得醜。<br />\n<br />\n紫晴聽到之後唔單止無幫我諗下點做好，反而仲笑到大大聲。<br />\n見到佢笑到咁，我自己都忍唔住笑翻出聲。<br />\n<br />\n紫晴佢一邊笑一邊講：「Sorry呀，我真係忍唔到笑呀。你睇下我，仲笑到流眼淚添呀。」紫晴講完之後就用手背將眼周圍嘅淚水抹去。<br />\n<br />\n「你真係夠朋友呀，唔幫我仲要笑我。」對住大笑嘅紫晴，我唯有好無奈咁企係側邊。<br />\n<br />\n紫晴好努力咁去忍住笑，嘗試冷靜翻落黎繼績同我討論。<br />\n「咁無辦法架喎，你應承完阿Moon然後自己又唔記得左。」<br />\n<br />\n我用唔認真嘅語氣同紫晴講：「咁點啫，我而家打比阿Moon同佢講『我諗好讀咩啦』，咁樣呀？」<br />\n<br />\n紫晴一手將我手上嘅電話搶左去，然後就話：「好呀，我幫你打呀。」<br />\n<br />\n「你痴線架？」聽到紫晴咁講我真係嚇到個心都離一離，我打算伸手去搶翻自己部電話翻黎。<br />\n點知紫晴捉住左我隻手，再笑笑口咁我：「做咩呀，驚呀？驚我真係打比阿Moon呀？」<br />\n<br />\n「我有得唔驚咩？我部電話都係你手上啦喎。」我指住自己果部係紫晴手上電話。<br />\n<br />\n「又係你自己話打比佢講嘅。」紫晴拎住我部電部㩒去阿Moon嘅contact果一頁。<br />\n<br />\n「喂呀，唔好玩啦。」我終於捉得翻自己部電話，不過紫晴都唔肯放手。我同佢就係咁為左我部電話而係度拉鋸。"},{"pid":"6d3b25206538faf5552365d1e27b6783c273a523","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-22T06:00:07.000Z","msg":"「喂，你兩個呀，日光日白係條街度做埋曬D野嘅野呀。」<br />\n我同紫晴回頭一望，原來阿俊係後面行緊過黎。<br />\n阿俊係我嘅好兄弟，不過我同佢唔係同一班，所以平時都無得一齊上堂。<br />\n阿俊日日都會Gel頭翻學，雖然比老師捉左好多次，但係佢都係無放棄過自己嘅髮型。阿俊因為成日都會打波，所以身型都較高大，就算係人群之中都好容易就認得出佢。<br />\n <br />\n「我想拎翻部電話咋，做咩啫你。」我同阿俊講。<br />\n「係囉係囉。」紫晴都即刻和應我。<br />\n <br />\n「呢D野翻屋企先做啦，我唔想睇呀。你睇下你，捉到人地隻手幾實呀。」阿俊對住紫晴講。<br />\n <br />\n「邊度有⋯⋯」紫晴講到一半就停左係度。我同佢都係而家先意識到<br />\n我地都好用力咁捉住對邊隻手。<br />\n <br />\n「無呀，邊度有啫。拿，比翻部電話你啦。」紫晴刻即紅都臉曬咁還翻部電話比我。<br />\n <br />\n阿俊繼績追擊紫晴：「乜你好熱咩？塊臉咁紅嘅？」<br />\n「喂呀，都放左手啦。」紫晴扁曬嘴咁望住阿俊，希望阿俊唔好再攻擊佢。<br />\n <br />\n「得啦得啦，唔講啦。」阿俊見到紫晴咁可憐嘅表情都唔忍心繼績笑佢。<br />\n <br />\n晴紫冷靜翻之後就繼績問我：「拿，如果我係你呢，今晚就會搵翻阿Moon同佢傾下啦。」<br />\n <br />\n阿俊突然之間又插嘴：「嘩，阿軒你同阿Moon又有野呀？」<br />\n <br />\n識左大家咁多年，我一聽就知阿俊係度講衰野。於是我就澄清翻：「唔係你諗果D囉，我地講緊Jupas嘅問題呀。」<br />\n <br />\n阿俊答：「我知呀，講下又唔得呀？乜你地仲未揀科咩？」<br />\n <br />\n紫晴一聽到阿俊咁講就即刻指住我講：「係佢未揀呀，我地全部揀曬架啦，最多都係差先後問題架啫。」<br />\n <br />\n「哇，你洗唔洗咁呀。」我望住紫晴講。<br />\n <br />\n阿俊搭住我膊頭講：「果然夠曬朋友呀，呢D咪Friend囉。」<br />\n <br />\n「阿俊你又揀左啦咩？」我睇死阿俊同我一定都未揀科，於是我反問翻佢。<br />\n <br />\n阿俊微微一笑，好有自信咁講：「我緊係揀左啦，我A1至A3全部都揀曬PE呀。」<br />\n <br />\n阿俊成績仲差過我，靠DSE入大學嘅機會根本就微乎其微，所以我先估佢未揀科。但係我千算萬算竟然算漏左佢係個體育達人，如果佢揀PE嘅話的確係炒左DSE都仲有機會入大學。我細心再諗下，其實最重要嘅並唔係阿俊揀左科未。更加大嘅問題係可能連阿俊入到大學，而我入唔到呀。<br />\n <br />\n突破左盲腸嘅我望住阿俊講：「你體育咁勁，咁咪啫係你都入到U但係我無份囉？」<br />\n <br />\n「係呀，你而家先發覺咩？」聽完我嘅偉論之後，阿俊就對住我奸笑。<br />\n <br />\n連紫晴都加把口：「你知就好啦，明明最大機會入唔到U果個係你，但係揀科最唔上心果個又係你。你今晚翻去好好諗下有咩科你係入到架啦。」<br />\n <br />\n明明今日Lunch Time果陣我先的起心肝要努力讀書，但一放學就比我發現左個咁驚人嘅現實。呀唔係，我諗只係得我一個覺得呢個事實係咁驚人。<br />\n「得啦，我今晚翻去做清曬D功課就會諗關於Jupas嘅事架啦。」講就輕鬆，不過要一日將所有欠落嘅功課全部清曬其實都唔簡單。<br />\n <br />\n「係呀，諗完Jupas之後記得搵翻阿Moon呀。」紫晴再三提起阿Moon嘅事。<br />\n <br />\n「知啦，我行呢邊呀，Bye。」我地三個就係十字路果度各自翻屋企。"},{"pid":"6af7675fefa4f9bf19b2ad61f51f1e0f72be80d9","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-22T12:55:06.000Z","msg":"翻到屋企之後，我乜都唔理，就淨係專心一致咁去做功課。為嘅就係諗住聽日可以將所有功課都交翻曬比老師。首先係中文，然後就係英文、數學⋯⋯<br />\n我一直埋頭咁做功課，直至我部電話收到一個WhatsApp而震左一下我先知原來已經係淩晨一點幾。<br />\n阿Moon：「阿軒你訓左未呀？」<br />\n既然阿Moon搵翻我就一於覆左佢先繼續做功課，反正我都只係差一份Physics Exercise就清曬所有功課。<br />\n <br />\n我覆翻佢：「我未訓呀，做咩呀？」<br />\n阿Moon：「今日放學果陣呢⋯⋯Sorry呀。」<br />\n睇黎阿Moon已經無再因為果樣野而男嬲我。<br />\n <br />\n雖然阿Moon已經無嬲，但始終都係我唔啱，點都要同佢講翻聲sorry嘅於是我就覆佢：「我講sorry就真啦，係我應承完你之後又唔記得架嘛。」<br />\n <br />\n阿Moon：「咁而家呢，關於揀科嘅果度你有無咩諗法呀？」<br />\n <br />\n軒：「 無呀，我都仲做緊功課，差一份physics完清曬所有野。」<br />\n <br />\n阿Moon：「哇！你做功課做左咁耐？」<br />\n <br />\n軒：「差唔多啦，我欠落嘅功課加加埋埋都有成個月嘅量架。」<br />\n <br />\n阿Moon：「哦，原來你成日都唔交功課嘅！」<br />\n因為阿Moon同我唔同班，所以佢本來係唔知道我成日唔交功課嘅，而家唔小心就比佢發現左。<br />\n <br />\n軒：「係呀，所以我而家咪好比心機咁清曬功課囉。」<br />\n我嘗試為自己試常欠功課嘅事蒙混過去。<br />\n <br />\n阿Moon：「咁啫係你都未諗過揀科嘅事架啦。」<br />\n <br />\n軒：「係呀⋯⋯我做埋份功課就會諗架啦。」<br />\n <br />\n阿Moon：「咁你做埋份physics先再搵我傾啦。」<br />\n <br />\n軒：「就快兩點架啦喎，你仲唔訓？」<br />\n <br />\n阿Moon：「唔緊要啦，我Jupas揀科都有野要問你意見呀嘛。我等你吖。」<br />\n <br />\n既然阿Moon為左同我傾選科嘅問題而等我，咁我都有快D做埋淨低嘅果份physics exercise先得。<br />\n軒：「咁我做完再搵你啦。」<br />\n <br />\n阿Moon：「 嗯。」<br />\n見到阿Moon offline左之後我就繼續埋頭鑽研我嘅physics功課。最後，我花左半個鐘頭嘅時間終於都將最後一份嘅功課都完成。<br />\n我拎翻起部電話再次WhatsApp比阿Moon。<br />\n軒：「我做曬功課啦，你訓左未呀？」<br />\n <br />\n我一send完個WhatsApp比阿Moon，佢就即刻秒回我：「我未訓呀。」<br />\n <br />\n好彩我份功課做左咁耐阿Moon仲未訓，不過已經去到咁夜我就直接問佢：「你揀科果度係咪有D野唔知點好呀?」<br />\n <br />\n阿Moon:「係呀, 其實我想讀design嘅，不過唔知揀邊間大學好。」<br />\n「我記得你話紫晴揀左CU music，我諗緊好唔好同佢揀同一間U呀。」<br />\n <br />\n原來阿Moon嘅煩腦係唔知揀邊間U。識左阿Moon咁耐一見到佢咁講就知阿Moon想同紫晴讀同一間U啦。於是我就答：「係呀，咁你地咪一齊揀咪得CU囉。」<br />\n <br />\n阿Moon：「咁你呢？CU咁難入咁你咪無得同我地一齊讀囉。」<br />\n <br />\n阿Moon講得一D都無錯，以我咁嘅成續要入CU可以話係難過登天。因為阿Moon同紫晴嘅成續都唔錯，所以其實我由頭到尾都無諗過自己可以同佢地一齊入同一間大學。<br />\n軒：「唔緊要啦，我本身都無諗過自己會入到大學嘅。」<br />\n阿Moon：「咁就算機會唔大你都係要揀科架，唔通唔揀咩？」<br />\n其實佢又講得無錯，如果我唔揀科嘅話就連可以入嘅大學都無，同自己未考就認輸無分別。<br />\n <br />\n不過我本身都對於將來無乜特別想做嘅工，一時之間又諗唔到讀咩科好。不過如果要入大學嘅話，我諗Engine或者science算係比較容易。<br />\n軒：「我諗我都係揀Engine或者science啦，我要搏入大學都係得呢兩科可以揀架啫。」 <br />\n <br />\n阿Moon：「如果係呢兩科嘅話你要入CU都唔係完全無機會架喎。你兩科elective都係science黎架嘛，計埋weighting話唔定可以同我地一齊讀CU呢。」<br />\n <br />\n軒：「好啦，咁我就將呢兩科擺落去jupas嘅A1同A2啦。」<br />\n <br />\n阿Moon：「咁咪幾好囉，揀左科有個目標嘅話就會有方向去努力架啦。」<br />\n <br />\n唔覺唔覺原來已經同阿Moon傾到成3點鐘。因為聽朝仲要翻學，所以我同阿Moon都差唔多要訓啦。<br />\n軒：「聽日仲要翻學架，早D訓啦。」<br />\n <br />\n阿Moon：「我都唔覺添，原來已經傾到成3點架啦，哈哈。」<br />\n阿Moon：「咁早抖啦，ByeBye。」<br />\n <br />\n我都覆翻阿Moon一句：「嗯，早抖啦。」"},{"pid":"d95b7a6ea8d5ebf2a8bafb25268e2a879d43d9d4","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-22T17:11:42.000Z","msg":"今日做左咁多功課已經用左唔少精神，所以我覆完阿Moon之後都就好快訓著左。<br />\n 而第二朝當然就係好無精神咁翻學啦，入到班房坐低之後我就不停咁打喊露。<br />\n「哇，阿軒你琴晚去左海洋公園翻工呀？」Ocean見我咁無精神就問我。<br />\n <br />\n「無啦啦講咩海洋公園呀？」好明顯我係唔明白Ocean講緊咩啦。<br />\n <br />\nOcean指住我對眼講：「你琴晚係咪去左扮熊貓呀，你睇下你個黑眼圈大到呢。」<br />\n <br />\n我捽下隻眼再答Ocean：「係呀，我琴晚好夜先訓呀。不過我無去扮熊貓囉好無。」<br />\n <br />\n「唔係扮熊貓咁你做咩黎呀。」Ocean繼續追問我個黑眼圈誕生嘅原因。<br />\n <br />\n「阿軒佢琴晚氹女仔呀。」紫晴突然之間係側邊彈出黎，比紫晴嚇一嚇我即刻心跳都加快幾倍。<br />\n <br />\n我頭先一直都察覺唔到紫晴嘅存在，我就問：「你幾時係度架？」<br />\n <br />\n「我問你係咪去做扮熊貓果陣囉。」原來Ocean一早就已經見到紫晴，只不過佢無出聲。<br />\n「唔好講呢樣住，阿軒你溝女呀？」紫晴講嘅野唔止無解答到Ocean嘅問題，反而令到Ocean對我琴晚做嘅野更加有興趣。<br />\n <br />\n我即時就對紫晴講嘅野作出澄清：「唔係呀，琴晚我同阿Moon傾Jupas嘅野咋。你咪聽紫晴亂講啦。」<br />\n <br />\n「咁你琴日激嬲左阿Moon，唔氹翻人地又點傾呀。」紫晴係抽我水嘅呢方面真係不遺餘力。<br />\n不過我都唔弱，我即刻反擊話：「琴晚佢已經無嬲啦，我做緊功課果陣仲WhatsApp我添。」<br />\n <br />\n「唓，仲以為有得見識下阿軒係點樣氹女仔嘅添，都唔好玩嘅。」紫晴覺得無咩意思所以就行開左。<br />\n <br />\n「如果係咁嘅話都無咩好講啦，咁無野啦。」Ocean得知來龍去脈之後亦都自我收皮。<br />\n <br />\n今日嘅我同琴日一樣，都係一樣專心咁去聽每一堂嘅野。雖然要追翻上老師嘅節奏係有D辛苦，但我一聽到有唔記嘅地方都會舉手發問。雖然咁積極上堂嘅我都嚇親唔少老師，不過每一位老師亦都會解答翻我呢D咁低能嘅問題，令到我追趕大家嘅進度都頗為樂觀。"},{"pid":"2d842c2ed3966cf276a3751a9b0d869948a3ce2e","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-23T05:16:05.000Z","msg":"「阿軒你真係認真架喎，我琴日仲以為你最多淨係可以hold到一個下午添。」Ocean又再次「表揚」我嘅毅力。<br />\n <br />\nOcean呢句說話真係連我都聽到厭：「你仲有無其他對白架，琴日今日你都淨係得呢句，悶唔悶D呀？」 <br />\n <br />\n「係咪讚你又唔得呀？算啦唔講咁多，食飯先啦，行啦。」Ocean拎完銀包就企起身準備離開。<br />\n <br />\n「沈明軒！你差我一餐呀。」紫晴見到我同Ocean打算離開班房出去食飯就走埋黎提醒我仲差佢「一飯之恩」。<br />\n <br />\n而好明顯我係無打算係今日請紫晴食飯嘅，所以我就同佢講：「咁快就要我找數？」<br />\n <br />\n「係呀，記唔記得你琴日果餐食得幾開心呀？」紫晴碌到隻眼大一大咁望實我。<br />\n <br />\n「男人老狗咪咁小氣啦，食個飯咪用果幾廿蚊，行啦阿軒。」Ocean果然係我嘅好朋友，係叫人比錢呢方面真係從來都唔會留手。<br />\n <br />\n「等我一陣呀，我過隔離叫埋阿Moon同阿俊先。」紫晴係我同Ocean之間攝左出去外面。<br />\n <br />\n因為lunch time嘅關係，課室出面嘅走廊有好多同學，係度等佢地實在唔係太方便，我就同紫晴講：「咁我地係學校門口等啦。」<br />\n <br />\n紫晴頭也不回，只係答左我兩個字：「得啦。」<br />\n最後我地五個人一齊係校門集合完就起行去食飯。<br />\n <br />\n為食嘅阿俊第一時間就問：「我地今日食咩呀？」<br />\n <br />\n「今日有阿軒請我食飯，我地今日一於食貴D啦。」紫晴諗都唔諗就提議食D比較貴嘅野。其他人聽到我要請紫晴食飯，都顯得比平時更加興奮。只有我一個理解唔到佢地嘅心情，因為比錢請人食飯果個係我呀。<br />\n <br />\n見到紫晴咁唔客氣，我都不甘示弱：「你真係獅子開大口喎！」<br />\n <br />\n「係呀，我係獅子黎架，咬你吖拿。」紫晴舉起隻手係度模仿獅子嘅動作。<br />\n <br />\n「點解阿軒你要請佢食飯嘅？」阿Moon並唔知道琴日紫晴買野比我食嘅「一飯之恩」。<br />\n <br />\nOcean又點會放過呢個取笑我嘅機會呢，佢即刻就答：「阿軒琴日lunch time比陳sir留低訓話，最後唔夠時間出去食囉。然後紫晴就買左野食比佢，借呢個機會屈阿軒請佢食飯。」<br />\n <br />\n「真係架？阿軒你幾時再留堂呀？下次我買野比你食吖！」阿Moon得知呢個屈我請食飯嘅方法之後就非常期待我下次嘅留堂。<br />\n <br />\n我滿懷自信咁同大家講：「NoNoNo，我今時唔同往日啦。我已經改過自新，係唔會再咁易比人留堂架啦。」<br />\n <br />\n阿俊打算再次打擊我嘅自信：「聽住先啦，可能你今日放學就比人留堂呢。」<br />\n <br />\n阿Moon好努力咁去爭取屈我請食飯嘅機會：「係囉係囉，下午茶啱唔啱呀？你放學比老師留堂嘅話我買定下午茶等你吖。」<br />\n <br />\n「你地有無人性架，一個二個屈人食飯就咁落力。」我向佢地抱怨。<br />\n <br />\n經過一輪閒談之後，我地終於都到左紫晴想食嘅果間餐廳。"},{"pid":"2e7551a328e221c5dfd1cf6d7989bd40db31f1c9","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-23T09:48:12.000Z","msg":"「我要最貴果個餐同埋紅豆冰！」紫晴睇都唔睇就向侍應order左最貴嘅lunch set仲要轉埋特。<br />\n <br />\n聽到紫晴咁狠心order左最貴嘅lunch，我嘅銀包都感到隱隱作痛：「喂呀，我平時自己都唔捨得叫呢個餐架。」<br />\n <br />\n「你地睇下阿軒份人幾小氣！你可以唔請架，不話你要嘔翻琴日果餐出黎先囉。」紫晴對我伸利。<br />\n雖然紫晴叫個咁貴嘅餐搞到我唔係幾想請佢，但我應承左就點都要比錢：「好，我請！」<br />\n <br />\n「哇，紫晴你就好啦。我都想有人請我食飯呀。」阿俊搭住我膊頭講。<br />\n <br />\n我指住收銀處個侍應同阿俊講：「好呀，你同個侍應講囉，睇下佢請唔請你食吖。」<br />\n <br />\n阿Moon細細力拍我個頭：「好心你地唔好咁痴線啦。」<br />\n <br />\nOcean食食下飯突然間提起Jupas嘅問題：「話說你地揀好曬科未呀？」<br />\n <br />\n「揀好啦。」大家都異口同聲一齊答。<br />\n <br />\n「我揀左CU music呀。」紫晴第一個自爆自己所揀嘅科。<br />\n <br />\n阿Moon見紫晴講左自己嘅選擇之後，佢都透露自己嘅Jupas選擇：「我知你揀左CU，所以我同你一樣都揀左CU呀，不過我就係揀design。」<br />\n <br />\n「咁啱嘅，我都係揀CU喎。」原來阿俊同佢兩個都一樣揀CU。<br />\n <br />\nOcean用一個好出奇嘅眼神望住我地：「你地夾埋架？全部都揀CU嘅？咁我今晚翻去都改CU做A1個choice先。」<br />\n <br />\n「其實⋯⋯我都揀左CU架⋯⋯」一諗到自己嘅成續，我講出黎果下都覺得唔好意思。<br />\n <br />\n阿俊聽到之後都嚇一跳，好驚訝咁問我：「你喎？你成續唔係好我好多架咋喎。咁你都揀CU呀？」<br />\n的確以我現時嘅成績要入CU可以話係無可能，但我由今日開始就要以呢個為目標。我同翻阿俊講：「我都話我由今日開始會努力讀書囉，我已經成功請曬之前D功課啦。」<br />\n <br />\n阿Moon第一個開聲支持我：「嗯，我信阿軒你做到架。」<br />\n <br />\n「既然係咁，我地中學畢業之後都要齊齊整整，一齊入大學！」紫晴舉起杯紅豆冰打算同大家乾杯。<br />\n <br />\n見到紫晴舉杯，大家都拎起隻杯一齊講：「好！」<br />\n <br />\n「阿軒你記得幫我個餐埋單喎，唔係就入唔到U架啦。」紫晴突如其來嘅一句又再次提醒我要請佢食飯。<br />\n <br />\n我都不厭其煩咁再講多次：「得啦！你講左好多次啦！」<br />\n <br />\n大家都有住一個明確嘅目標，就係咁多個一齊入中大。<br />\n於是由今日開始，我地就為左黎緊嘅DSE積極備戰！"},{"pid":"61dabc63bdac6777112456f6cd061c33ae1fac10","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-24T08:26:41.000Z","msg":"午飯之後我地就各自翻到自己嘅班房，入到課室之後紫晴就忽然提議：「喂，有冇興趣放學之後一齊溫書呀？」<br />\n<br />\n「咁突然？我今日都要補習喎，聽日啦。」Ocean因為有補習班而拒絕左紫晴嘅邀請。<br />\n<br />\n聽到自己嘅邀請比人拒絕左，紫晴嘅目光流露出些許失落：「咁阿軒你呢？你都無野做架啦，陪我一齊溫書啦。」<br />\n<br />\n既然我已經將之前嘅功課清曬，又下定左決心要將勤補拙，挑戰考入CU呢個不可能的任務。再者，我有唔少課題都仲有唔明白嘅地方，同其他人一齊溫書我就可以問下佢，所以我好爽快就同意左紫晴嘅邀請：「嗯，好呀。我都有好多地方唔係咁明，到時你要教我呀。」<br />\n<br />\n紫晴似乎好想有人同佢一齊溫書，佢聽到我答完之後就話：「得啦，你有唔識就問我啦。咁等我陣間問埋阿Moon同阿俊先。」然後就拎出下一堂要用嘅書準備上堂。<br />\n<br />\n到落堂嘅時候，Ocean都係同琴日一樣急急腳趕住去補習。我同紫晴就過隔離班房搵阿Moon同阿俊。<br />\n阿Moon一踏出門口就見到我地兩個係度等緊佢，於是就問我地：「咦，今日到你地黎搵我呀？」<br />\n<br />\n「係呀，睇下你同阿俊會唔會同我地兩個一齊溫書咋嘛。」紫晴答。<br />\n<br />\n紫晴講完之後，阿俊就阿阿Moon後面彈出黎答：「好呀，平時自己一個溫書不知幾悶。如果幾個人一齊溫嘅話一定會易D入腦嘅。」<br />\n<br />\n「係咪呀，你溫唔溫都係咁架啦。你睇下你上個學期考成點先啦。」紫晴取笑阿俊嘅讀書成績。<br />\n阿Moon聽到紫晴咁講就話：「紫晴你唔好咁衰啦，成日都笑人地。」<br />\n<br />\n「有咩所謂啫，佢都唔介意架啦。」紫晴笑笑口咁講。<br />\n<br />\n見到紫晴咁樣，於是阿俊就扮翻紫晴把聲講：「係囉，我唔似你地咁小氣架。」大家都聽到阿俊扮紫晴把聲都笑左出黎。<br />\n<br />\n「你地係咪溫書架，係就快D行啦。」我催促佢地。<br />\n<br />\n「而家係行囉，你咁心急架。」紫晴轉身就向住study corner嘅方向行過去，而其他人都跟住紫晴嘅步伐一齊行。"},{"pid":"90804ee94a971a198f81d3788a2ec79cf359b7eb","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-25T06:23:37.000Z","msg":"行到一半嘅時候，阿Moon放慢腳步行到我側邊，似乎係有野想講咁。<br />\n我問阿Moon：「做咩呀？」<br />\n<br />\n「你覺得我地會唔會咁多個一齊入到同一間大學呢？」阿Moon擔心緊我地中學畢業之後會各散東西，無得好似而家咁樣日日都同大家一齊過。<br />\n<br />\n「真係話唔埋架，可能我好彩撞MC啱多幾題搏多個Grade呢。」我嘗試用幽默嘅方式緩和阿Moon嘅擔心。<br />\n<br />\n阿Moon聽到之後就輕輕拍落我膊頭度，就話：「喂呀，阿軒你到時唔好真係撞呀。」<br />\n<br />\n睇黎我呢個講法呢到阿Moon更加擔心：「我講下咋，我唔係真係諗住咁做架。」<br />\n<br />\n「係咪架⋯⋯如果我地真係入唔到同一間大學咁點算呀。」阿Moon真係好擔心我地畢業之後會係唔同地方讀書。<br />\n紫晴無端端另轉面，佢見到阿Moon咁擔心嘅表情就問我：「做咩阿Moon咁嘅樣架，阿軒你係咪蝦佢！」<br />\n<br />\n「唔係呀，我⋯⋯我唔想畢業呀。」阿Moon同紫晴講。<br />\n<br />\n「吓？點解呀？畢業之後就唔洗日日都比班老師管住曬喎，不知幾爽呀。」相比起阿Moon嘅擔心，阿俊就非常期待畢業嘅日子。<br />\n<br />\n紫晴同阿俊一樣，都係對於畢業之後嘅生活充滿希望：「你又講得啱喎，畢左業就煩少好多野啦。」<br />\n<br />\n「唔係呢個問題呀，得係怕畢業之後無得好似而家咁，每日都同大家輕輕鬆鬆咁過呀。」阿Moon將自己擔心嘅將來話比阿俊同紫晴知。<br />\n<br />\n紫晴聽到阿Moon咁講至知道佢係怕我地會因為咁樣而分開所以先咁唔想畢業。紫晴行埋阿Moon身邊，搭住佢膊頭講：「點會呀，呢度係得阿軒一個最有可能入唔到中大架啫。」<br />\n<br />\n阿俊亦都同阿Moon講：「就算我地真係入唔到同一間U，我地咁多個都仲係friend黎架嘛。」<br />\n<br />\n「你地都講得啱嘅⋯⋯好啦，唔諗咁多啦，溫書先！」聽到大家嘅諗法，阿Moon心入面嘅擔心似乎已經唔再存在，佢終於都笑翻。<br />\n<br />\n我地四個一直係study corner果邊埋頭苦幹，為左備戰DSE而不停咁做exercise。之前都提過好多次，除左阿俊之外，我嘅成績係大家之中最差嘅一個。因為上堂唔聽書而又懶嘅關係，我嘅進度已經比其他人落後。每一份Paper我都要比其他人用多接近一半嘅時間先能夠完成，而做exercise嘅途中有唔少題目都要其他人嘅協助先至明白。"},{"pid":"68e2088c1ffb954372da8bb60d2dc071310ea618","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-25T10:18:39.000Z","msg":"阿俊突然之間大叫：「哇，原來已經咁晏架啦？我要屋企食飯啦，走先啦拜拜。」<br />\n阿俊嘅聲音令到全個study corner嘅同學嘅目光都集中曬係我地幾個身上。呢一下我真係好想呢埋係枱底扮唔識阿俊呢個人。阿Moon見到阿俊咁大反應都望一望自己隻錶：「係喎，都成六點架啦喎。我都差唔多要走啦，你地呢？」<br />\n<br />\n紫晴係我地咁多個之中成績最好，亦都係最勤力嘅一個。紫晴一開始溫書就唔會咁容易停落黎，於是佢就答阿Moon：「我想溫多陣先呀，你走先啦。」<br />\n<br />\n阿Moon見到我同紫晴都無離開嘅意欲，於是佢就話：「咁好啦，我翻去先啦。」<br />\n<br />\n阿Moon走左之後，紫晴就問我：「點呀，阿軒你仲有邊度唔識？趁而家一次過同你講啦。」<br />\n<br />\n而家得翻我同紫晴兩個，就算我有幾多野問都唔怕會阻住其他人溫書。<br />\n「數學呢，上一科果度我唔係好明呀。」我拎本數學去出黎請教紫晴。<br />\n<br />\n「呢個好簡單架咋，你睇住啦⋯⋯<br />\n如是者，就係今日我將我所有唔明白嘅地方都一次過問曬紫晴。<br />\n我同佢兩個人一直就對住本書奮戰，直至到夜晚八點鐘，學校關閉嘅時間。<br />\n<br />\n一出校門就見到天色已暗，於是我打算送紫晴翻屋企：「紫晴，我陪你翻去呀。」<br />\n<br />\n「好呀，我地好似好耐無試過兩個一齊行翻去啦喎。」紫晴望住我講。<br />\n<br />\n我諗諗下，明明琴日放學先同佢一齊走。於是我就話：「係咩，琴日咪係囉。」<br />\n<br />\n「唔係呀，我係指淨係我地兩個人呀。」原來紫晴係咁嘅意思。<br />\n之後紫晴繼績講：「阿軒，過兩個星期就考mock啦喎，有無信心呀？」<br />\n<br />\n「無呀，我啱啱先起步叫做認真讀書，邊會咁快有效果呀。」我自己都對Mock Test無信心，我又未至於只係努力左幾個星期而自滿嘅。<br />\n<br />\n紫晴似乎唔係咁滿意我嘅回應：「喂呀，阿軒你次次都係咁嘅。明明都未試過你就打定輸數，可唔可以比D信心自己呀？」<br />\n<br />\n「我就係怕太過有信心，陣間真係炒左咁點算呀。」我為自己無信心嘅表現搵藉口。<br />\n<br />\n紫晴識左我咁耐，一聽就知我係度搵緊藉口：「你呀，要比多D信心先得架。你唔信自己嘅話，得都變唔得啦。」紫晴拍落我心口，叫我比比多D信心自己，要更加相信自己有能力做得做。<br />\n<br />\n「嗯，我會試下架啦。」雖然把口係咁講，但自信與否，並唔係一時三刻可以改變到嘅野黎。<br />\n<br />\n「我肚餓呀，陪我入去買野食呀。」紫晴停左係一間OK嘅門口同我講。<br />\n<br />\n講起上黎先發覺原來我地兩個去到咁夜都仲未食野，我諗係頭先溫書嘅時候太過專心，完全忘記左肚餓呢一回事。我就同紫晴一齊入去OK入面：「好呀，我都肚餓啦。」<br />\n<br />\n「阿軒，你要咩呀。」對住林林總總嘅野食，紫晴唔知揀邊一樣好。<br />\n<br />\n「你想食咩咪買邊樣囉，我唔等你啦，我就黎餓死啦。」我自己一個行去收銀處果邊買左一份燒賣同雞翼，仲有一包檸檬茶。當我份食物有得攞嘅時候紫晴先至揀完自己想食嘅野。<br />\n<br />\n肚餓嘅紫晴望住我嘅兜燒賣，再用一個扮可憐嘅眼神對住我講：「我都食呀，可唔可以比粒我呀。」<br />\n<br />\n「食啦食啦，如果唔係陣間又話我蝦你呀。」我將兜燒賣遞去紫晴嘅面前。<br />\n<br />\n紫晴向住我伸過黎，再用一個挑皮嘅語氣同我講：「你餵我食吖。」<br />\n<br />\n由細到大我都未試過餵女仔食野，無啦啦聽到紫晴要我餵佢食嘅時候，我嘅心跳都跟住加速，亦感覺到心跳越黎越大力。<br />\n原來餵佢食燒賣一個咁簡單嘅動作，係會令到我咁緊張，需要咁大嘅勇氣去做。雖然最終我都鼓氣勇氣將粒燒賣餵左比紫晴食，但我而家嘅心跳仲快過我PE落跑100米果陣。<br />\n<br />\n「請翻你食魚蛋啦，呀」紫晴亦都拎起隻叉餵我食魚蛋。<br />\n呢一刻，個心除左跳得好快好大力之外，亦都有一種痕痕嘅感覺。呢種感覺又唔係唔舒服，但又令到我唔知點咁，我唔識得去形容。<br />\n<br />\n「阿軒你塊臉咁紅嘅？你唔舒服呀？」紫晴突然之間嘅問題真係嚇一嚇我，唔通佢發現左我諗緊D咩？<br />\n唔洗緊張嘅，佢又點會睇得穿出諗緊咩吖，佢以為我唔舒服啫。<br />\n呢一刻，我個腦運暫時作唔到，已經諗唔到藉口比自己去面對，就隨口講左句：「無⋯⋯無呀，呢度好似有少少焗呀。」<br />\n自己講完自己都覺得唔合理，明明間鋪開到咁大冷氣都仲話焗，今次實比紫晴發現啦，真係唔講仲好過講。<br />\n<br />\n「係咩？我唔覺喎，你係咪真係唔舒服呀？」紫晴將手上嘅魚蛋放低，再用手去感受我塊臉同埋額頭嘅溫度。<br />\n一感覺到紫晴隻手放上我塊臉嘅時候，本來已經好快嘅心跳再度加速，有一種個心跳到就黎飛出街嘅感覺。<br />\n<br />\n「哇，你塊臉咁熱嘅？」紫晴一掂到我塊臉就已經感受到我有幾熱。<br />\n<br />\n「無野呀⋯⋯飲啖野就無事架啦。」我不斷咁逼自己去諗一D唔關事嘅野，不斷去想像唔同動物，回想下自己鍾意嘅歌，亦都將感覺專注係檸檬茶嘅味道上面。靠住呢個分散注意力嘅方法，我總算冷靜翻落黎，心跳亦都慢慢回復正常。<br />\n「係咪呀，都話飲啖野就無事架啦。」我指住自己塊臉同紫晴講。<br />\n<br />\n紫晴好出奇咁望住我塊臉講：「係喎，咁神奇嘅？」<br />\n睇到紫晴咁新奇嘅反應，我心入面都不禁講左句：好彩無比紫晴發現我所諗緊咩咋。<br />\n<br />\n食埋D野之後我就首先陪紫晴行翻佢屋企，然後先至翻自己嘅屋企。<br />\n自己一個翻屋企嘅路途上，我不斷諗翻起頭先所發生嘅事，亦都再次出現翻頭先果種心痕痕嘅感覺。呢種感覺有少少令我覺得唔舒服，但係同時又令我好想可以再感受下呢種感覺，面對呢種感覺嘅我顯得非常忐忑。"},{"pid":"a14efd105636f7c11fab16a5d1f7662574e1f2b5","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-26T05:11:56.000Z","msg":"甚至翻到屋企之後，呢種令人忐忑嘅感覺仍然揮之不去，紫晴身影不斷係我嘅腦海入面出現。咁啱係呢個時候，電話傳黎一個whatsapp嘅通知。<br />\nOcean：「阿軒你溫書溫成點呀？」<br />\n原來係Ocean，枉我仲有一剎那期待過係紫晴搵我。<br />\n<br />\n「進度都唔錯呀，我而家已經慢慢追得翻之前嘅野啦。」我拎起陪電話覆翻Ocean，然後就拎翻d past paper出黎嘗試一下啱先明白翻嘅課題。<br />\n<br />\n隔左一陣，電話又震左一下，唔通係紫晴？一望埋去，又係Ocean：「今咪幾好囉，我影印左我補習果d note比你參考呀。聽日翻學校攞比你呀。」<br />\n雖然Ocean表面上就一直都係度笑我唔比心機讀書，又成日話我堅持唔到，但其實內裏同其他人一樣都係支持我呢個中六後期先發力嘅人。<br />\n<br />\n「好呀，唔該你呀。」我秒回左Ocean。<br />\n然後我就有一個諗法，好想同Ocean討論下我果種心痕痕嘅感覺，於是我就補多一句：「話時話，你有無試過一種心痕痕嘅感覺？令到人有忐忑不定嘅感覺，但又唔會討厭，反而仲會想有呢種感覺。」<br />\n<br />\n隔左一陣我就收到Ocean嘅回覆：「阿軒你鍾意左邊個呀？講黎聽下。」<br />\n吓！？呢個就係我睇到Ocean個WhatsApp之後嘅第一反應。呢個Ocean都痴孖筋嘅，咁就叫做鍾意架啦咩？我對住考試份卷都好忐忑架，咁唔通我又係鍾意左考試果份卷咩⋯⋯我不斷咁為自己搵藉口去說服自己並唔係鍾意紫晴。<br />\n等陣先⋯⋯如果我要搵藉口去說服自己嘅話，咁咪啫係自己都承認左自己鍾意紫晴囉？唔得唔得，我要冷靜先，一定係今日做左好多exercise所以搞到個頭腦好唔清醒。<br />\n「無呀，我問下啫。」我打算end左同Ocean嘅呢個topic。<br />\n<br />\nOcean：「阿軒你講啦，我地咁好兄第，唔係有鍾意嘅人都唔知我知呀？」<br />\n似乎Ocean諗住一直捉住呢個話題唔放，仲打友情牌去逼我講。<br />\n其實我都唔知呢種感覺係咪真係鍾意，亦都唔知究竟我真係唔知自己係咪真係唔知。我覆翻Ocean：「我唔知咁樣算唔算叫做鍾意⋯⋯」<br />\n<br />\nOcean亦都秒回我：「咁你係對住邊個有呢種感覺先，你乜都唔講我點你呀。」<br />\n<br />\n呢一刻我嘅內心非常掙扎，決定唔到好唔好向Ocean講出紫晴嘅事。一方面係覺得同Ocean講紫晴嘅事會尷尬，而另一方面就覺得如果我唔同Ocean坦白嘅話我就要自己繼績唔知點咁樣。<br />\n好，死就死啦。輕過一輪嘅內心劇場之後，我鼓起勇氣同Ocean講出紫晴嘅事：「果個人係紫晴。」我而家先知原來向其他人講出自己鍾意嘅人都要咁大嘅勇氣。<br />\n「哦，原來係紫晴呀。」Ocean睇黎一D都唔覺得出奇。<br />\n<br />\n「乜你個反應咁冷淡架，我仲以為你會好大反應添。」睇黎係我太過緊張。原來係Ocean眼中呢件並唔係一件好特別嘅事，佢完全都唔覺得驚訝。<br />\n<br />\n「紫晴靚就不在話下啦，性格又咁開朗，你會鍾意佢又有咩咁出奇啫。同埋係我地級都有唔少人當佢係女神架，所以你話出唔出奇啦？」Ocean嘅說話可以話係一語中的，簡單一句就講出左紫晴咁吸引人嘅原因。"},{"pid":"d955bc563a13e4e6b9025b3425c9c31fddfcae98","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-26T15:54:41.000Z","msg":"同Ocean短短嘅幾句對話之間，我已經無再為自己心入面忐忑嘅感覺去搵藉口，似乎心入面都承認左自己鍾意紫晴。<br />\n「咁⋯⋯你覺得點呀？」我完全唔知我之後應該點做，所以請教下Oeacn嘅意見。<br />\n<br />\n「唔好問我覺得點，問下你自己，你又覺得紫晴對你點呀？」Ocean將我嘅問題反問翻我。<br />\n<br />\n紫晴佢會特登抽時間去教翻我上堂無聽到嘅課題，Jupas揀科又因為聽左我嘅意見而去做決定，啱先又叫我餵佢食野⋯⋯我嘅內心又再不斷去諗一D事出黎去support紫晴都鍾意我嘅呢個假設。於是我就將我嘅諗法話比Ocean知，想睇下局外人又係點諗。<br />\n<br />\n「我又覺得單憑呢幾樣野唔可以斷定紫晴都鍾意你嘅結論喎。」Ocean一句Ban埋黎。<br />\n<br />\nOcean唔同意我嘅睇法，而對於Ocean嘅睇法，我都一樣係唔認同，於是我反問：「你又點解會咁覺得先？」<br />\n<br />\n「以紫晴嘅性格，同埋你地又咁friend，佢有呢D舉動有幾出奇先？你諗下啦，你咁多課唔識，佢唔教你嘅話，咁就出奇啦。」Ocean再次技術性擊倒我嘅假設。雖然我唔想承認，但係Ocean講嘅野非常合理，我完全諗唔到位去反駁。<br />\n<br />\n「呢樣又話唔係，果樣又唔係，咁Ocean哥你話可以點啦。」我已經係以一個投降嘅心態去面對Ocean。<br />\n<br />\nOcean：「拿，我就勸你點都過埋兩個星期之後個Mock Test先啦。到時係你測試自己實力嘅好機會。呢兩個星期你專注翻係學業先，過埋Mock Test我實同你一齊諗掂佢嘅。」<br />\n<br />\nOcean又講得無錯，而家眼前最急切要解決嘅係DSE。紫晴又唔會因為考完試而唔見左嘅，我地幾個咁好朋友一定會再見嘅。<br />\n我就同埋Ocean講：「得啦，我會將考試嘅事排係第一位。暫時盡量將紫晴嘅事放埋一邊先。」<br />\n黎緊呢兩個星期係Mock Test嘅關鍵，而Mock Test成績將會影響到我係真正DSE嘅溫書戰略。我會努力係黎緊嘅時間暫時放低對紫晴嘅感情，將所有心機都All In去應戰Mock Test。"},{"pid":"3b0750e838e9dc9ac8aa11a52e71c79bf2abdef9","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-27T10:19:13.000Z","msg":"由聽日開始，就係一連兩個星期嘅Mock Test，班上面差唔多全部同學嘅態度都同之前好唔同。兩個星期前嘅班課不時會傳出同學之間嬉戲、閒談嘅聲音，但今日嘅班房竟然係靜到連跌左枝筆落地下都會成班一齊望過去。班房嘅氣氛變到非常認真，睇黎大家都抱住一個破釜沉舟嘅心態去應戰Mock Test，為幾個月後嘅DSE做好準備。為左令Mock Test更加貼近現實，學校除左將科目嘅次序跟足DSE嘅編排之外，亦都用電腦條碼去代替寫名，學足曬DSE個模式。<br />\n<br />\n執緊書包準備放學嘅Ocean問我：「點呀，聽日開始Mock Test啦喎，有無信心呀？」<br />\n<br />\n經過幾幾個星期嘅努力，仲有咁多位嘅幫助，我已經成功追翻曬大部份課程嘅進度。對於唔同嘅課科，我都比起以前更加明白，所以對於聽日嘅Mock Test都唔算太擔心。<br />\n我同翻Ocean講：「多得你D補習note同埋大家陪我一齊追翻個進度，我對於Mock Test都有翻咁上下信心。」<br />\n<br />\n「真係？睇黎你今次真係有望入U喎。咁你加油啦，我去補習先。」Ocean揹起書包走出課室。<br />\n<br />\n「阿軒，我今日有D唔舒服呀。我想翻屋企休息，今日唔同你地溫書啦。」紫晴嘅臉同嘴唇都有少少蒼白，亦都無平時咁有精神，睇落好似好攰咁。<br />\n<br />\n見到紫晴呢個唔舒服嘅樣，我有少少擔心：「你無咩事呀嘛？」<br />\n<br />\n「無事呀，我應該翻去休息下就OK架啦。」紫晴雖然聲稱自己無野，但好明顯睇得出佢係度死撐緊。<br />\n<br />\n「你真係OK？」我帶住一個好疑惑嘅語氣再問一次紫晴。話口未用，紫晴就已經企唔穩，向住我呢邊仆過黎。因為我係紫晴嘅身後接住左佢，所以紫晴並無撞傷。當我掂到紫晴嘅身驅果陣，我已經感覺到佢個身好凍。<br />\n「紫晴！紫晴！」我嘗試呼喚紫晴，但係佢對我嘅聲音並無反應。呢個時候全班嘅目光都集中係我同紫晴身上，但係無一個人打算作出任何行動。<br />\n為左捉實紫晴我已經無手再去做其他野，而Ocean又走左，其他同學又無乜反應咁，我都唔知可以點做。"},{"pid":"69903be1540f801cabd48c36f24354c29734bfd0","tid":1935206,"uid":353434,"like":0,"dislike":0,"score":0,"citedBy":0,"replyTime":"2020-03-27T11:26:32.000Z","msg":"「喂，今日溫唔溫書呀？」阿Moon係課室出面探頭入黎同我講。就無阿Moon講呢句嘅一下刻，佢已經衝左入黎同我齊抬住紫晴。阿Moon嘅出現對我同紫晴黎講可以話係一場及時雨。<br />\n「做咩事呀？點解紫晴會咁嘅？」阿Moon問嘅時候，把聲都帶住幾分驚惶，但我睇得出佢好努力咁去克服呢種緊張。望到自己嘅好朋友暈低左，一個女仔會有咁嘅反應都好正常。<br />\n<br />\n「我⋯⋯我去搵老師幫手呀。」男班長阿榮係咁多個同學之中第一個出聲。<br />\n<br />\n「好，唔該你呀。」我向阿榮點一點頭。<br />\n然後我再同阿Moon講：「阿Moon，幫我拎張櫈過黎呀。」<br />\n「嗯⋯⋯好呀。」阿Moon好簡單咁應左我一聲。<br />\n<br />\n雖然紫晴都唔算重，但係我一直咁樣抱住紫晴都唔係辦法，所以我慢慢咁將紫晴放係櫈上面再係側邊扶住佢：「放住紫晴係度先，等阿榮帶左老師過黎先再睇下可以點做。」<br />\n阿Moon聽到之後輕輕點頭，然後就企左埋去紫晴嘅另外一邊幫手扶住佢。<br />\n<br />\n「發生咩事呀？」我淨係靠聽就已經知道係陳sir把聲，阿榮搵左包括陳sir在內嘅三位老師翻黎幫手。<br />\n<br />\n我指住櫈上面嘅紫晴同陳sir講：「佢頭先話唔舒服然後就暈左啦。」<br />\n<br />\n「你幫我打比呢個學生嘅家長先，睇下佢地諗住自己接佢走定係學校幫佢call白車。」陳sir同身後嘅另一位Miss講。<br />\n<br />\n「佢有無話覺得有咩唔舒服呀？」陳sir繼績詢問晴紫唔舒服嘅細節。<br />\n<br />\n「無呀，佢一講完話唔舒服就暈左。不過佢臉色都好白下，同埋佢個身好凍。」我向陳sir講翻我頭先觀察到嘅野。<br />\n<br />\n啱先比陳sir叫左去打電話嘅Miss由課室出面翻翻入黎：「紫晴媽咪話佢過黎接佢走呀。」<br />\n<br />\n「好，我地將紫晴送落去地下果層先，阿軒你同我一齊抬起張櫈啦。」<br />\n陳sir數出1、2、3，然後我就同陳sir一齊發力抬起紫晴坐住嘅果張櫈。因為我同陳sir嘅身高差唔多，所以都平衡得幾好，櫈上面嘅紫晴就唔會咁影跌落地。我同陳sir負責移送紫晴，而阿Moon同其餘兩個老師就跟住係我地後面。<br />\n<br />\n「阿軒？而家做緊咩呀？」紫晴突然間又醒翻，唔知發生咩事嘅佢全係櫈上面黑人問號咁望住我地。<br />\n<br />\n「你頭先暈左呀，仲話自己無咩事，你睇下你。」我向紫晴解釋翻頭先佢暈低嘅事。<br />\n<br />\n紫晴望住我講：「無呀，我今掛住溫書，所以lunch time果時無食到飯呀⋯⋯」<br />\n「同學呀，勤力係好事，不過都要自己衡量翻架，知唔知呀。」陳sir都加把口入黎講。<br />\n<br />\n紫晴避開我地嘅目光，注視住地上面嘅階磚，細細聲咁答：「知啦知啦⋯⋯」<br />\n<br />\n「紫晴佢點樣呀？」學校門口有一個好緊張嘅女人急步行緊過黎我地呢邊，我諗佢就係紫晴媽咪啦。<br />\n<br />\n「阿同學佢而家就已經醒翻架啦。佢呢太勤力啦，掛住溫書無食飯，所以頭先就有少少暈咁樣。」陳sir同紫晴嘅媽咪解釋。<br />\n<br />\n「真係唔該曬你地照顧住紫晴呀，唔好意思呀，麻煩到你地。」紫晴嘅媽咪向住我地點頭道謝。<br />\n<br />\n「唔好客氣，最緊要同學仔無事吖嘛，邊度麻煩呢。聽日就Mock Test第一科啦，翻去好好休息下啦。」陳sir講完之後，紫晴就同佢媽咪一齊離開學校。"}]}