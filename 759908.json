{"tid":759908,"cid":5,"subCid":0,"title":"愛字頭遊行轟黃偉綸 要不要下台呢？","createTime":"2018-07-29T05:34:49.000Z","updateTime":"2018-07-29T05:35:59.000Z","uid":19552,"like":1,"dislike":0,"uniUserReply":2,"replies":[{"pid":"ada915939065d834d49fd8cac93ca928cc599390","tid":759908,"uid":19552,"like":0,"dislike":0,"score":0,"citedBy":0,"replyTime":"2018-07-29T05:34:49.000Z","msg":"近年每當有觸及警隊民望與質素嘅討論，都隨時變成極易爆炸嘅政治炸彈，最新被炸中者，要數發展局局長黃偉綸。<br />\n<br />\n話說黃局長早排出席書展活動同學生分享時，引述日本作家東野圭吾一番話：「罪犯未必係壞人 同樣警察都唔一定個個係好人。」此話隨即被解讀成針對香港警察，警察員佐級協會發公開信批評，要求解釋。<br />\n<br />\n警隊受辱，「愛字頭」自然挺身力撐，其中珍惜群組今勻掉轉槍頭，唔鬧民主派改為鬧官員，十多名成員星期五遊行到政府總部，炮轟黃偉綸言論打擊警隊士氣，要求道歉。<br />\n<br />\n佢哋封公開信繼續要求政府訂立辱警罪之餘，對黃偉綸仍窮追猛打，字字兇狠：「發展局局長黃偉綸用警察作歪理的自痴言論比喻，加深社會人士對警察踐踏！簡直有辱部門首長身份！」<br />\n<br />\n「質素如此，理應下台！無資格擔任此重要位置！」<br />\n<br />\n之不過，珍惜群組召集人李璧而被問到局長若不道歉，係唔係應該下台時，即刻戴返頭盔，解釋話局長那番言論會令人懷疑他是否勝任職位，推翻先前說法。<br />\n<br />\n「你說不道歉就要下台，是兩回事。」<br />\n<br />\n李璧而炮轟黃偉綸言論嘅同時，又話包括警隊在內嘅政府部門，都會有少數不良分子，以一竹篙打一船人並不公平喎。呢番說法又係前後矛盾，言下之意似乎就係「警察永遠是對的」囉！<br />\n<br />\n呢場「辱警」風波繼續發酵，平日喺議事堂與局長針鋒相對嘅民主派議員都加入抽水。公民黨楊岳橋就喺Facebook帖文，嘗試以子華神嘅「魚蛋論」去解讀阿sir心聲：「我唔係要佢道歉，我係要佢行出嚟講一句『發展局都唔一定個個好人』！」<br />\n<br />\n他又將「警察故事2018之玻璃心」加為帖文關鍵詞，一針見血。<br />\n<br />\n至於網民嘅回應，大多一面倒嘲諷警隊心靈脆弱，變成了「玻璃心」。<br />\n<br />\n「士氣弱就弱，講兩句就受打擊，點樣捉壞人！」<br />\n<br />\n「客觀、唯物！警察玻璃心了？」<br />\n<br />\n「崩口人忌崩囗碗。」<br />\n<br />\n或許，只有警隊前一哥曾偉雄金句最能反映撐警者心聲：「你哋冇做錯到！」"},{"pid":"c809b043a12b62ee6e421c919f074c052a59a557","tid":759908,"uid":86418,"like":0,"dislike":0,"score":0,"citedBy":0,"replyTime":"2018-07-29T05:35:59.000Z","msg":"呢班阿叔以前係紅豆兵"}]}