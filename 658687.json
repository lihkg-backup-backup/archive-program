{"tid":658687,"cid":12,"subCid":0,"title":"《不如一起殺人吧？》","createTime":"2018-05-09T07:48:29.000Z","updateTime":"2018-05-09T08:16:02.000Z","uid":150780,"like":3,"dislike":0,"uniUserReply":1,"replies":[{"pid":"f5cf0ca86a4bdb91e3a8c02ab5f07d6134a56eb8","tid":658687,"uid":150780,"like":0,"dislike":0,"score":0,"citedBy":0,"replyTime":"2018-05-09T07:48:29.000Z","msg":"依個故事，我想由我上網開咗一個Post開始講起。<br />\n<br />\n《我想死。》&mdash;&mdash;依個係當時嘅PO名。<br />\n<br />\n嗰個Post入面，認真回覆嘅人寥寥可數。大多數人都只係將我當成假膠。無人會將上網講自殺嘅人當一回事。「係死就快啲死」、「唔好獻世」、「邊區，唔好砸到我」......諸如此類。自殺只係無病呻吟，現實根本無人會自殺，喺嗰個Post裏面再留耐啲，我真係會有咁嘅錯覺。嗯，依個世界根本無人會自殺，每一個人嘅生命都非常可貴，有幸活喺一個咁美好嘅世界，真係我嘅榮幸。<br />\n<br />\n「我想死。我只係想死。已經唔想再做其他嘢。我只係想死。」<br />\n<br />\n引嚟嘅只係無數負評，中間大約有半個鐘頭無人回覆，沉咗落去。我喺大廈天台禁住電話，拓住頭，望住夜晚外面一幢幢著住燈嘅高樓。我將討論區介面拉到最底，重新整理，再拉到最底，咁樣重複咗好多次。<br />\n<br />\n直到我見到佢。<br />\n<br />\nYU_222：「留TG?」<br />\n<br />\n就係咁，我哋開始咗用Telegram聯絡。<br />\n<br />\n***"},{"pid":"baf3e3f460b78e02a9ef5203693f7baa204ae329","tid":658687,"uid":150780,"like":0,"dislike":0,"score":0,"citedBy":0,"replyTime":"2018-05-09T07:49:39.000Z","msg":"當時我坐喺天台，縮咗喺一團影裏面，嗰到無光照到，好似喺一間熄晒燈嘅房咁。周圍咩人都無，得我一個。喺我Add咗YU_222之後無耐，佢就同我講嘢。<br />\n<br />\n「你係PeoPle？」<br />\n<br />\nPeoPle係我嗰陣用嘅網名，好笑，依家諗返都有少少唔好意思。<br />\n<br />\n佢問我，「個Post講嘅嘢，你係咪講真？」<br />\n<br />\n「嗯。」我回覆。<br />\n<br />\n嗰陣個天飄過幾片灰雲，不過未至於落雨。<br />\n<br />\nYU_222：「我同你一樣。」<br />\n<br />\n「嘩，咁真係唔知係好彩定唔好彩。」"},{"pid":"c5ddda9f23802d274ff20cde800f0e7802ffcf4d","tid":658687,"uid":150780,"like":0,"dislike":0,"score":0,"citedBy":0,"replyTime":"2018-05-09T07:50:00.000Z","msg":"第一次見到同類，依種感覺好奇怪。同一時間同情佢嘅不幸，又同一時間明白同情嚟都無用。一個人活到咁嘅地步，真係可憐。<br />\n<br />\n「係呢，」佢繼續講，「你會想點樣死？」<br />\n<br />\n「跳樓啩......或者喺夜晚跳海。」<br />\n<br />\n關於死亡，我哋出乎意料地好傾。我知係有啲搞笑，但死對我哋嚟講，一時間做咗我哋嘅共同話題。想死。<br />\n<br />\n佢問我「咁點解跳海一定要係夜晚？」<br />\n<br />\n我無答佢，「你呢？」<br />\n<br />\n「燒炭啩？」<br />\n<br />\n「咁都好啲，」我講笑話，「起碼唔會死埋一齊。」"},{"pid":"ead1500fe5920968d9a0a51dd81325b817fa0b5a","tid":658687,"uid":150780,"like":0,"dislike":0,"score":0,"citedBy":0,"replyTime":"2018-05-09T07:52:30.000Z","msg":"但佢都係兜兜轉轉都係返去跳海嘅話題上面，「但跳海好咩？啲人話好辛苦喎？哈哈。」<br />\n<br />\n我諗咗陣。其實佢依個問題，我之前真係有認真諗過。<br />\n<br />\n「生存落去好似仲痛苦。」<br />\n<br />\n等咗一陣，佢先至再回覆我。<br />\n<br />\n「嗯。」<br />\n<br />\n我哋沉默咗好長一段時間。我瞓咗喺天台頂，望住個天，個天全黑，一粒星星都無。了無生氣，好似就死一樣。<br />\n<br />\n佢問我：「死之前，你有無啲咩嘢想做？」"},{"pid":"e37b5d3b2c8b90832bed4b85ed826ad473fbaae4","tid":658687,"uid":150780,"like":0,"dislike":0,"score":0,"citedBy":0,"replyTime":"2018-05-09T08:00:24.000Z","msg":"「無喇，」我答，「唯一想做嘅事就係想死。」<br />\n<br />\n「咁...你可唔可以同我一齊做一樣嘢？」<br />\n<br />\n「吓？」<br />\n<br />\n「做完之後，我哋一齊死好唔好？」<br />\n<br />\n嗰陣望住個Telegram睇到依到就忍唔住笑，「屌你啊？我唔撚想同個男人殉情喎。」<br />\n<br />\n「首先，唔係殉情......」佢回覆我，「同埋，我唔係男人......」<br />\n<br />\n原來一直同緊個女人傾計，嚇咗一嚇。YU_222......剩係睇名又真係分唔到係男定女。<br />\n<br />\n「噢，唔好意思。」<br />\n<br />\n「可唔可以同我一齊去殺一個人？」<br />\n<br />\n「吓？」<br />\n<br />\n「我想殺一個人。」"},{"pid":"0b50b4688a0a55a8539a98b54686198c58b63fc7","tid":658687,"uid":150780,"like":0,"dislike":0,"score":0,"citedBy":0,"replyTime":"2018-05-09T08:00:50.000Z","msg":"「你講真㗎？」我向佢確認一次。<br />\n<br />\n望到佢話想殺人嘅嗰一句時，我嘅心情竟然有啲興奮。因為回心一諗：吖，係喎，成世人都未試過殺人，橫掂我都死㗎啦，試下都好喎。哈哈哈。一諗到我橫掂做完依件事之後都死，即刻一切驚恐、煩惱全消。關於殺人道不道德，以至之後會死嘅到底會係個咩人......依啲問題對一個將死之人嚟講，根本毫無意義。<br />\n<br />\n「嗯。」佢亦一再確認。<br />\n<br />\n我問佢：「但你想殺邊個啊？」<br />\n<br />\n「我老豆。」<br />\n<br />\n「哦......」<br />\n<br />\n「你唔會覺得好奇怪咩？」佢問。<br />\n<br />\n我認真諗咗陣，「無咩奇怪嘅，我諗。」我補充，「都就死啦。」"},{"pid":"1e0b83748cbbfabc3b8b569a266c1b16509d1a04","tid":658687,"uid":150780,"like":0,"dislike":0,"score":0,"citedBy":0,"replyTime":"2018-05-09T08:01:16.000Z","msg":"「嗯。」<br />\n<br />\n「講明先，我未殺過人。」句子後面我附上一個笑喊符號。<br />\n<br />\n「咁我都未。(兩個笑喊)」佢再問我，「你驚？」<br />\n<br />\n我又打多個笑喊，「唔係，」我解釋，「我要諗下殺人之後應該點處理啫。」<br />\n<br />\n「多謝你肯幫我。」佢打完依一句，之後等咗陣先有下一句出嚟。「但係，我都唔知有咩可以還到畀你。」<br />\n<br />\n「嗯......」<br />\n<br />\n佢一直等緊我回覆。<br />\n<br />\n「咁，你都幫我殺一個人。」"},{"pid":"a1ee32e4d7357a3af82f05835fbc8763ddd137cd","tid":658687,"uid":150780,"like":0,"dislike":0,"score":0,"citedBy":0,"replyTime":"2018-05-09T08:01:27.000Z","msg":"「邊個啊？」佢問。<br />\n<br />\n「未諗到，諗到再要你幫手。」<br />\n<br />\n笑喊。<br />\n<br />\n佢問我，「出嚟飲杯嘢好唔好？」<br />\n<br />\n其實由一開始，我無好認真咁看待過依一件事，我覺得「殺人」最多只係一啲意氣說話。至於真係會約出嚟，最主要係我又無咩嘢可以再輸到出去嘅，所以飲下嘢都無咩所謂。之不過，依件事所導向嘅結果慢慢咁變得認真，係我始料不及。<br />\n<br />\n就係咁，我哋開始咗去準備殺第一個人。比想像中兒戲。<br />\n<br />\n***"},{"pid":"cdadbdabb2ebd87be03cf655b4a019475a889a44","tid":658687,"uid":150780,"like":0,"dislike":0,"score":0,"citedBy":0,"replyTime":"2018-05-09T08:10:03.000Z","msg":"<img src=\"/assets/faces/dog/smile.gif\" class=\"hkgmoji\" /> <img src=\"/assets/faces/dog/hehe.gif\" class=\"hkgmoji\" />"},{"pid":"3bbeb32d8f55dd7cd1f8cb6bf5ab7d39bc57dc53","tid":658687,"uid":150780,"like":0,"dislike":0,"score":0,"citedBy":0,"replyTime":"2018-05-09T08:16:02.000Z","msg":"<img src=\"/assets/faces/dog/smile.gif\" class=\"hkgmoji\" /> <img src=\"/assets/faces/dog/hehe.gif\" class=\"hkgmoji\" />"}]}