{"tid":547996,"cid":12,"subCid":0,"title":"[新春賀歲故] 《年獸誌》","createTime":"2018-02-02T05:20:22.000Z","updateTime":"2018-03-05T03:42:37.000Z","uid":141995,"like":4,"dislike":2,"uniUserReply":2,"replies":[{"pid":"4b897a74fafb8d5899b81853392fde4ce32ce7fe","tid":547996,"uid":141995,"like":0,"dislike":0,"score":0,"citedBy":0,"replyTime":"2018-02-02T05:20:22.000Z","msg":"《年獸誌》<br />\n<br />\n逢星期日、二、五發表<br />\n<br />\n年廿九收爐，初五啟市"},{"pid":"da843db50d6a51199e020e4a25bacc5d5c37f45f","tid":547996,"uid":141995,"like":1,"dislike":1,"score":0,"citedBy":0,"replyTime":"2018-02-02T05:21:21.000Z","msg":"(01) 年獸的自述<br />\n<br />\n比比：「家姐！救我呀！」<br />\n<br />\n拉拉：「比比！」<br />\n<br />\n比比同拉拉係一對孿生姊妹。妹妹比比被困響一隻巨大怪獸嘅口入面。怪獸正準備合埋個口，將比比完全吞噬 . . . <br />\n<br />\n怪獸忽然心諗：「等陣先！家規講過，唔可以學《進 X 的巨人》咁食人o架喎 . . . 」<br />\n<br />\n於是怪獸隨即將比比由口入面吐出，比比直飛向旁邊一棵樹上面，然後掛咗響度 . . . <br />\n<br />\n比比：「嗚哇！我畏高o架！搵人救返我落嚟呀！」<br />\n<br />\n拉拉：「比比你等陣！等我用死光槍收拾咗隻怪獸先！」<br />\n<br />\n正當拉拉準備用死光槍出招時，忽然見到身邊有串炮仗 . . .<br />\n<br />\n於是佢點燃炮仗。<br />\n<br />\n「嘭嘭嘭嘭！」<br />\n<br />\n炮仗嘅聲音將怪獸嚇走咗，亦同時將掛咗響樹上面嘅比比嚇到暈咗 . . . <br />\n<br />\n不過呢啲都已經講緊成千年前嘅事喇 . . . <br />\n*******************************************************************************************<br />\n我就係上文所提及嘅怪獸，叫阿年，啲人通常會叫我同我一班鄉親做「年獸」。<br />\n<br />\n你話我驚唔驚炮仗，講真呢驚又唔係特別驚，話晒都聽咗成幾千年啦 . . . <br />\n<br />\n不過既然劇本寫咗話我驚，咁咪驚囉 . . . <br />\n<br />\n喂阿哥！我搵餐晏仔啫！唔跟劇本去做點知下次會唔會俾人 Blacklist 呀？！<br />\n<br />\n講返轉頭，好耐之前啲細路聽到我哋個名未見真身已經驚到腳軟，但唔知係咪近一百年人類文明得到好大嘅進步，佢哋似乎開始覺得我哋年獸一族根本唔存在，甚至會覺得相信我哋存在嘅人好好笑 . . . <br />\n<br />\n我身為年獸一族嘅頂尖代表，真係好想扭轉呢個現象。<br />\n<br />\n只係我哋年獸一族長期受住制度所限，一定要響聖誕老人收隊之後至可以出場，每次為期亦唔會超過兩個月，否則會俾上頭嘅監理會作出刑事拘留，嚴重者甚至打後幾百年都唔淮現身 . . . <br />\n<br />\n我好想打破呢種困局，但我又冇咁大嘅膽量 . . . <br />\n<br />\n另一方面，近廿年人類對我哋年獸一族越嚟越輕視，甚至係鄙視，特別係人類世界出現咗一種球形捕獵器之後 . . . <br />\n<br />\n球形捕獵器？聽落好似幾有趣咁喎！一於等我出去見識吓先！<br />\n**************************************************************************************<br />\n我堂堂年獸咁多年嚟閱人無數，又點會怕俱俱一個球形捕獵器？<br />\n<br />\n我做埋 Raid 玩謝你哋都仲得呀！<br />\n<br />\n咦咪住！咁多白色殞石飛埋嚟嘅喂？<br />\n<br />\n唔係喎！係球形捕獵器？想靠害乎？<br />\n<br />\n下一集：《成 Raid 之路》，星期日發表"},{"pid":"b84f11fbfc6db85b1e1516a35a7b39f74bba7b08","tid":547996,"uid":141995,"like":0,"dislike":1,"score":-1,"citedBy":0,"replyTime":"2018-02-04T04:03:35.000Z","msg":"(02) 成 Raid 之路<br />\n<br />\n球形捕獵器&mdash;一種會以開合方式將個別野生動物物種捕獲，再將佢哋困住，由野生動物變成玩家嘅私人財產，係一種令個別野生動物聞風喪膽嘅兵器！<br />\n<br />\n呢種捕獵器本來只係響電子遊戲世界出現，但後嚟廠家為求生意竟然整咗真實版，令多種野生動物無法倖免，甚至幾乎令部分物種瀕臨滅絕 . . . 年獸一族雖然本身並不屬於該批指定物種之一，但為咗捍衛年獸一族嘅尊嚴，我決定豁出去，嘗試冒充指定物種！<br />\n<br />\n當我走到街上，我發現一個好奇怪嘅景象&mdash;啲人唔單止完全唔驚我，仲有人向我掟球形捕獵器&mdash;當然，我唔係「表列生物」，你無論向我掟幾多球都唔會捉到我！之但係，如果你向我掟生果，我就梗係會食啦！<br />\n<br />\n「媽！隻嘢嘥晒我啲波同生果呀！嗚 . . . 」<br />\n<br />\n「隻嘢咁難捉嘅喂？」<br />\n<br />\n咁講真，我梗係唔會理呢啲投訴啦，呢啲對我嚟講絕對係「非戰之罪」，係你哋有理冇理向我呢隻「非表列生物」浪費彈藥咋嘛！<br />\n<br />\n不過咁，俾人掟得多我都煩啦！所以我好想搵個地方休息一吓，抖返一個鐘都好！<br />\n<br />\nzZz zZz . . . <br />\n<br />\n「喂，起身喇！你夠鐘出場喇！」<br />\n<br />\n好煩呀！俾我瞓多陣都唔得咩？<br />\n<br />\n我一聲咆哮，再望返出面，好唔對路！<br />\n<br />\n出面有過百人圍住我！<br />\n<br />\n人人派出一隻野獸，對我不停作出攻擊！<br />\n<br />\n我要還擊！<br />\n<br />\n之不過 . . . <br />\n<br />\n等陣先！我有乜招可以出？！<br />\n<br />\n我本身屬於乜嘢類別？<br />\n<br />\n我本身唔係「表列生物」喎！<br />\n<br />\n喂！停手呀！<br />\n<br />\n「唔怪之得年獸俾人鄙視啦 . . .」<br />\n<br />\n「你真係『年獸之恥』. . .」<br />\n<br />\n「年獸都係絕咗種佢算數啦 . . 」<br />\n<br />\n我心入面一時間充斥住曾經親耳聽過嘅一啲說話 . . . <br />\n<br />\n我決定唔理三七廿一，一於豁出去打返場！<br />\n<br />\n點之，就響我決定出戰不足三秒，我見到有道白光包圍住我 . . .<br />\n*************************************************************************************<br />\n「嘩！犀利呀！Vanna 你竟然一球就捉到隻嘢！」<br />\n*************************************************************************************<br />\n我堂堂年獸大人典會俾個學生妹一球入手o架？<br />\n我堂堂年獸大人典會俾個學生妹一球入手o架？<br />\n我堂堂年獸大人典會俾個學生妹一球入手o架？<br />\n<br />\n由於我認真諗唔明，所以要講三次！<br />\n<br />\n不過，呢個學生妹係何方神聖？連我年獸大人都收服到？<br />\n<br />\n作者大哥！你同我出嚟講兩句！<br />\n<br />\n下一集：《Vanna 的過去》，星期二發表"},{"pid":"c1d86864cff645f272f22095c7cdb0ee7d8a749e","tid":547996,"uid":141995,"like":0,"dislike":0,"score":0,"citedBy":0,"replyTime":"2018-02-06T05:20:33.000Z","msg":"(03) Vanna 的過去<br />\n<br />\n「之前又講到自己不知幾勁，點知一出場唔夠三秒就俾人收服咗 . . .」<br />\n<br />\n「『年獸之恥』真係冇改錯名呀！」<br />\n<br />\n雖然成件事到呢一刻為止我都唔可以接受，但現實係，我堂堂年獸出場僅 2.16 秒就俾人收服咗，仲要係一球入手！到呢刻我心入面都仲係完全冇辦法接受！<br />\n<br />\n之但係今鑊唔衰都衰咗啦，咁唔通逃走咩！<br />\n<br />\n話說回頭，Vanna 呢個女仔真係黑仔到一個點 . . . <br />\n<br />\n佢試過一瞓醒轉身就由上格床跌咗落地 . . . <br />\n<br />\n返學追巴士永遠追到車尾架車就會開走，跟住下一班車仲要收埋車 . . .<br />\n<br />\n有幾次返到學校至發現帶漏功課，搞到欠交 . . . <br />\n<br />\n最好笑莫過於暑假期間同三名同學 Tammy、Ula、Wilma UTVW 四個女仔一齊走去試鏡拍戲，係就係俾人揀中入圍，之但係當佢收到劇本嗰陣，佢見三個 Friend 個個本劇本都厚到成本書咁，Ula 本劇本直頭成本電話簿咁厚 . . . <br />\n<br />\n咁 Vanna 嗰份劇本呢？<br />\n<br />\n得<br />\n一<br />\n張<br />\n紙 . . . .<br />\n<br />\n嗰一刻，Vanna 真係面都黑埋 . . . <br />\n<br />\n佢於是拎住張紙走去同布大導理論。<br />\n<br />\nVanna：「點解我戲份咁少？」<br />\n<br />\n布大導：「係呀，你個角色出場冇幾耐就收得工，連對白都唔駛講o架！」<br />\n<br />\nVanna 聽罷，塊面比之前更黑，黑到可以直接過隔離廠拍《包青天》 . . .<br />\n<br />\n布大導瞄咗 Vanna 一眼：<br />\n「唔鐘意可以唔演o架！駛唔駛叫 Vanessa、Vivian 同 Voltrob 佢哋熱定身先？」 <br />\n<br />\nVanna 聽到之後嬲到震 . . . 但為著嗰份極度微薄嘅人工，佢決定照演，但全程黑面 . . . <br />\n<br />\n「我真係全世界最不幸嘅美少女！」至少 Vanna 自己覺得係咁。<br />\n<br />\n之後，布大導瞄一瞄獨自坐響冷板櫈上面，個樣非常極之十分委屈嘅 Vanna 之後心諗：<br />\n「呢個女仔，佢知唔知道自己有出鏡嘅機會已經好好？係！雖然你冇對白，但起碼叫做有機會同 Zoe 呢位專業女演員同場演出，你知唔知你呢個機會有幾多女仔恨都恨唔到？」<br />\n<br />\n布大導深深咁嘆咗一口氣。之後佢趁空檔行埋去 Vanna 身邊，同佢講：<br />\n「嗱我諗過喇！加場戲俾你唔係唔得，仲要有對白嘅，你要唔要？」<br />\n<br />\nVanna 嘆咗一口氣，雖然好無奈，但決定接受。<br />\n<br />\n而嗰句對白，廿隻字都冇 . . . <br />\n<br />\n不過起碼叫做有對白有人工加，演出時 Vanna 塊面起碼冇之前咁黑 . . . <br />\n*****************************************************************************************<br />\n「點解我會俾個咁嘅女仔捉到？我真係咁黑？」我心諗。<br />\n<br />\n不過見到 Vanna 捉到我之後嗰份滿足感，又真係令我感到好欣慰 . . . <br />\n<br />\n但話時話，點解我呢隻「非表列生物」會俾個球形捕獵器捉到？ <br />\n<br />\n我大大話話都係曾經使人聞風喪膽嘅年獸喎！<br />\n<br />\n唔通我真係要俾歷史嘅洪流淘汰？！<br />\n<br />\n我仲有乜面目返去見我鄉下啲父老？<br />\n<br />\n等陣先 . . . 我點至返到去？<br />\n<br />\n但唔知點解，當我知道 Vanna 嘅過去之後，我忽然覺得我同佢可以好夾 . . . <br />\n******************************************************************************************<br />\n咳咳！<br />\n<br />\n作者話喎，見我年獸大駕光臨，俾我同阿 Vanna 妹妹有一個單獨相處嘅機會喎~<br />\n<br />\n日期係幾時？唔知喎！應該會響新年假期期間啩 . . . 我諗 . . . <br />\n<br />\n下一集：《Vanna 與我》，星期五發表"},{"pid":"74f89b399ae6621abcfbb57614ff351b68f43184","tid":547996,"uid":141995,"like":0,"dislike":0,"score":0,"citedBy":0,"replyTime":"2018-02-09T05:58:32.000Z","msg":"(04) Vanna 與我<br />\n<br />\nVanna 呢個自稱係「世界上最不幸美少女」嘅女仔，唔知點解俾到我一份莫名其妙嘅親切感 . . . <br />\n<br />\n諗諗吓，點解呢呵？<br />\n<br />\n莫非真係「同是天涯羅樂林」？<br />\n<br />\n之但係佢唔似我咁被時代遺棄喎！頂多係佢自己自暴自棄啫！<br />\n<br />\n不過講咁多嚟做乜吖！依家又唔係對襯家！<br />\n<br />\n況且 . . . 我都已經變成佢寵物啦 . . . 我仲講呢啲嚟做乜？<br />\n***************************************************************************************<br />\nVanna：「等我查吓呢隻嘢嘅資料先。」<br />\n<br />\n一如所料，Vanna 翻轉成本《野生動物圖鑑》都搵唔到同我相關嘅資料 . . . <br />\n<br />\nVanna：「點解冇嘅？唔得！一於由屬性入手！」<br />\n<br />\n果然人類總是重複犯錯 . . . 連我自己都唔知自己應該屬於邊一類，你點會知？<br />\n<br />\nVanna：「點解會『無法分類』o架？即係點呀？」<br />\n<br />\n即係點？即係「我唔話你知等你心思思」囉！<br />\n<br />\nVanna：「算！睇佢有乜招先？」<br />\n<br />\n我有乜招？我本身都唔屬於呢個 Game 嘅，我點知自己有乜招？<br />\n<br />\nVanna：「細技咬住，大技 . . . 極光束？」<br />\n<br />\n極光束？喂作者你係咪玩嘢呀？我溫帶o架喎！你唔好求其響聖誕老人手上執一招塞俾我好喎！<br />\n<br />\nVanna：「呢啲乜組合嚟o架？是咪想我棄 Game？」<br />\n<br />\n我點知呢啲係乜組合？！你要問就自己搵作者問！<br />\n<br />\n不過如果 Vanna 棄 Game，咁我咪返唔到家鄉？咁會觸犯天條喎！<br />\n<br />\n喂阿姐！你棄 Game 都唔好累我喎！<br />\n<br />\nVanna 你應吓我好喎！<br />\n<br />\nVanna！<br />\n<br />\nVanna：<br />\n「算，見你 CP 值都有 2018，HP 216，應該都仲有啲價值嘅！一於拎去打吓道館先！」<br />\n<br />\n呼！總算令 Vanna 暫時擱置棄 Game 嘅計畫，我應該仲有望返到家鄉嘅 . . . <br />\n<br />\n望就咁望啦 . . . <br />\n*********************************************************************************<br />\n好快就到咗我人生入面第一場參與嘅道館戰。<br />\n<br />\n還好我並不是孤單一人，起碼仲有另外五個戰友同行 . . .<br />\n<br />\n但我開始覺得有啲唔對路 . . . <br />\n<br />\n佢哋隻隻 CP 值最盡都係得三位數，得我一隻係四位？！<br />\n<br />\n仲要有隻 CP 值得 21 嘅蟲仔？<br />\n<br />\nVanna 你係咪新嚟o架？！<br />\n<br />\n究竟你點捉到我o架？<br />\n<br />\n我心諗：「金翅 HiHi 鳥！」<br />\n************************************************************************************<br />\n街市入面有魚又有菜，真係好多好嘢食咁喎~<br />\n<br />\n講到年獸我都流晒口水o添！<br />\n<br />\n但等陣先！街市？！你陣間唔係諗住帶埋我去買餸啩？你打緊道館戰o架喎！<br />\n<br />\n下一集：《街市的童話》，星期日發表"},{"pid":"28ec00a95042f0d5aca67306d247427938b9ce58","tid":547996,"uid":141995,"like":0,"dislike":0,"score":0,"citedBy":0,"replyTime":"2018-02-11T02:02:09.000Z","msg":"(05) 街市的童話<br />\n<br />\n以前嚇人拆村整喊細路壞事做盡，到依家俾個 Level 得二十頭嘅中學學生妹野生捕獲仲要做貓做狗做牛做馬，究竟呢啲係咪啲人類所謂嘅「報應」？<br />\n<br />\n不過講真，我見 Vanna 都幾重視我嘅，咁我呢刻又唔想無端端整喊個女仔啦，算！你要我落場打咪打囉！<br />\n<br />\n你要到嘅，何止極光束，你要我出埋日光束破壞光線都仲得！<br />\n<br />\n反正呢啲本來就係我做開嘅事 . . . <br />\n<br />\n不過講就容易，依家呢個組合同做保母根本一啲分別都冇 . . . <br />\n<br />\n呢個乜組合嚟o架？<br />\n<br />\n全部都係 Basic Level 囉！<br />\n<br />\n仲要係一隻蟲、一隻麻雀、一隻水母仔、一棵草同一條淨係識掙扎嘅魚！<br />\n<br />\n喂阿 Vanna 姐！你估依家係去街市買餸呀？！唔想玩咪唔好玩囉！你都唔好靠害吖 . . . <br />\n<br />\n結果果然一如所料，兵敗如山倒，我連埋嗰五隻「街市奇兵」話咁快全部俾隻嘢打到噴血倒地 . . .<br />\n<br />\n雖然新年興遍地鮮紅，但我好肯定唔係呢種紅囉 . . . <br />\n<br />\n不過咁，總算俾 Vanna 得到一個捕捉 Raid 嘅機會，咁對我嚟講都算感到安慰 . . .<br />\n<br />\n我相信，之後我唔駛打得咁辛苦 . . . <br />\n****************************************************************************************<br />\n食完「復活寶石」之後，我哋幾個總算恢復活力 . . . <br />\n<br />\n半夜，我趁 Vanna 熄機瞓覺，我偷偷哋由部手機度走咗出嚟 . . .<br />\n<br />\nVanna 呢個傻妹，雖然有時的確唔係好幫得落，不過俾佢收服咗嘅呢段日子，我見到佢做人處事嘅態度的確改善咗唔少 . . . <br />\n<br />\n佢由以前好驚唔夠人打，到依家肯主動派出我去幫手，嗰種心態上嘅變化真係好大好大 . . . <br />\n<br />\n唔知點解，我心入面硬係覺得 Vanna 呢個傻妹終有一日會有一番作為 . . .<br />\n<br />\n伏響 Vanna 床邊，聞住佢身上發出嘅香味，真係好舒服好舒服，舒服到我不知不覺瞓著埋 . . . <br />\n<br />\n「啪！」<br />\n<br />\n唉吔！邊個出手打我？！<br />\n<br />\nVanna：「年獸 . . . 同我打贏佢 . . .」<br />\n<br />\n哦，原來係 Vanna 呢個傻妹發開口夢啫 . . .<br />\n<br />\n算啦！為免一朝早嚇親呢位咁可愛嘅妹妹，我都係返返入個球形捕獵器度好過！<br />\n<br />\n於是我幫 Vanna 冚返好張被，然後自己走返入個捕獵器入面 . . .<br />\n<br />\n不過講真，如果可以嘅話，我真係好想同 Vanna 好認真咁傾一次 . . .<br />\n<br />\n喂阿作者大哥，可唔可以幫我諗諗計？<br />\n******************************************************************************************<br />\n奉作者諭：<br />\n<br />\n由於覺得年獸大人閣下嘅表現實在太廢 . . . 咳咳！唔好意思！係太「專業」，表現完全超出咗佢嘅想像，所以會為年獸大人閣下積極安排一次同 Vanna 妹妹對話嘅機會，而時間日期地點就係 . . . <br />\n<br />\n下一集：《對話》，星期二（年廿八）發表"},{"pid":"6df19c5ee0cc715c1432cad59b17c7cdbb3d9934","tid":547996,"uid":141995,"like":0,"dislike":0,"score":0,"citedBy":0,"replyTime":"2018-02-13T03:14:40.000Z","msg":"(06) 對話<br />\n<br />\n「你 . . . 你 . . . 你 . . . 你係邊個？唔 . . . 唔 . . . 唔好行埋嚟呀！」<br />\n<br />\n見到真正嘅年獸，可憐嘅 Vanna 嚇到雙眼瞪大，全身發軟，成個人跌坐響地上，連手都震埋 . . .<br />\n<br />\n年獸：「Vanna，我只係想 . . .」<br />\n<br />\n作者見狀，隨手執起個枕頭，一嘢掟埋去我年獸大人度，仲表示要永遠 Blacklist 我 . . .<br />\n*****************************************************************************************  <br />\n傻啦，呢個只係年獸大人我半夜發嘅夢嚟啫 . . .<br />\n<br />\n不過講真，呢個一直係我 Concern 嘅問題 . . . <br />\n<br />\n雖然作者大人講咗會安排我同 Vanna 面對面咁對話啫，但如果夢入面嘅場面真係發生，咁會好大鑊囉 . . .<br />\n<br />\n一來呢，阿作者大人佢講過佢之前寫啲故嘥咗太多尿片，已經嚇到供應商唔敢再供貨俾佢，所以今次如無必要唔好再嘥 . . .<br />\n<br />\n二來呢，人嚇人都冇藥醫啦！何況我嚇人？會造成心理陰影o架！而我就淨係享受嚇人，對計算人哋嘅心理陰影面積完全冇興趣 . . . <br />\n<br />\n況且對住 Vanna 呢個學生妹，我真係冇興趣去嚇佢囉 . . . 嚇到又點吖！有獎咩 . . .<br />\n<br />\n但講返轉頭，咁又唔得咁又唔得，咁點先得？<br />\n<br />\n於是我漏夜走去問作者，點知佢同我講：<br />\n<br />\n「你返歸瞓覺罷啦！」<br />\n<br />\n喂阿哥！你是咪想我即刻辭演呀？！<br />\n<br />\n好！我就即刻返屋企瞓覺！<br />\n***************************************************************************************<br />\n響夢入面，我同 Vanna 一齊坐響一塊草地上面 . . .<br />\n<br />\nVanna 見到有隻巨獸響身邊，感到好好奇。<br />\n<br />\n我：「Van . . .」<br />\n<br />\nVanna：「請問你 . . . 係 . . . 」<br />\n<br />\n我：「我就係 . . . 你早前響 Game 入面捉到嗰隻 . . . 年獸 . . .」<br />\n<br />\nVanna 聽到之後，對眼碌到大一大，身體稍微向後傾 . . . <br />\n<br />\nVanna 成個人呆咗 . . . <br />\n<br />\n睇嚟我最擔心嘅情況就快出現 . . .<br />\n<br />\n點之，劇情忽然峰迴路轉 . . . <br />\n<br />\nVanna 望完一輪之後，身體微微傾前，仲挨響我隻腳度！<br />\n<br />\nVanna：「你啲毛 . . . 好軟熟 . . . 好溫暖 . . .」<br />\n<br />\n見 Vanna 覺得咁舒服，於是我就俾佢繼續攪落去 . . .<br />\n<br />\n正所謂「笑聲笑聲滿載温馨，快樂發心內」，響夢入面，我哋兩個進行咗一次充滿真情嘅對話 . . . <br />\n****************************************************************************************<br />\n夢就係咁o架喇，一係好恐怖一係好理想 . . . <br />\n<br />\n但我似乎唔記得咗一件好重要嘅事 . . . <br />\n<br />\n我就咁響 Vanna 床邊瞓著咗！而且 . . . <br />\n<br />\n呢一朝 Vanna 俾我早醒！<br />\n<br />\n睡眼惺忪嘅 Vanna，一轉身就摸到床邊有啲好柔軟嘅毛 . . . <br />\n<br />\nVanna：「邊個擺咗個 . . . 巨型毛公仔 . . . 響我床邊？」<br />\n<br />\n之後，Vanna 同如夢初醒嘅我四目交投 . . . <br />\n<br />\n「哇 !!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!」<br />\n<br />\nVanna 嘅尖叫聲嚇到我成個彈起！<br />\n<br />\n金翅 HiHi 鳥！<br />\n****************************************************************************************<br />\n真相？真相咪係我嘅真身已經出現響 Vanna 面前囉！<br />\n<br />\n喂阿作者大人，今次真係唔同你講聲「Happy New Year」都唔得！<br />\n<br />\n下一集：《真相》<br />\n<br />\nP.S. 由於年獸大哥表示佢要準備出擊（其實作者自己都要出動拜年），所以留待下星期二（年初五）發表<br />\n<br />\n謹祝各位新春大吉，心想事成！"},{"pid":"79922216abff5706de48d488ddbf599c50d8a530","tid":547996,"uid":141995,"like":0,"dislike":0,"score":0,"citedBy":0,"replyTime":"2018-02-15T16:42:02.000Z","msg":"踏入年初一，版主祝大家新年快樂、出入平安、身體健康！"},{"pid":"f5aa8ddabe60206c5b84b544845a86a9d151679c","tid":547996,"uid":141995,"like":0,"dislike":0,"score":0,"citedBy":0,"replyTime":"2018-02-20T12:11:09.000Z","msg":"(07) 真相<br />\n<br />\n正所謂「人類總是重複犯錯」，我哋年獸一族都有個別成員會經常會重複犯同樣嘅低級錯誤，而當中嘅表表者就係經常俾人恥笑做「年獸之恥」嘅我 . . .<br />\n<br />\n好記得做咗年獸咁多年，我大大話話都中過唔少次伏 . . . <br />\n<br />\n例如話有一次，我追緊一個叫 Daisy 嘅妹妹，我見佢俾我追到成個跌低咗就諗住成個撲埋去，點知俾埋伏響大樹後面嘅心心用雪球一球就掟中我 . . . <br />\n<br />\n又例如有一次，我向一名叫 Candy 嘅妹妹咆哮，點知佢接連掟咗十幾粒士的糖入我個口度，我諗住好正啦，點知啲糖原來係佢屋企三年前聖誕賣唔晒過晒期仲要鋪晒塵嘅倉底貨！我食落肚之後個肚即刻痛到不得了 . . . <br />\n<br />\n我「年獸之恥」嘅花名就係由嗰次開始俾其他年獸笑到依家 . . .  <br />\n<br />\n我今次一出場 2.16 秒就俾人用一球收服埋，睇怕返到去又會俾人恥笑足幾百年 . . . <br />\n<br />\n有時連我自己都懷疑，我究竟係咪根本唔適合做年獸？<br />\n***************************************************************************************<br />\n睡眼惺忪嘅 Vanna，一轉身就摸到床邊有啲好柔軟嘅毛 . . . <br />\n<br />\nVanna：「邊個擺咗個 . . . 毛公仔 . . . 響我床邊？」<br />\n<br />\n之後，Vanna 對眼同如夢初醒嘅我四目交投 . . . <br />\n<br />\n「哇 !!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!!」<br />\n<br />\nVanna 嘅尖叫聲嚇到我成個彈起 . . .<br />\n<br />\n我心諗：金翅 HiHi 鳥！<br />\n<br />\n點知我見到嘅事實更加嚇親我！<br />\n<br />\n我竟然見到 Vanna 捉實張被，興奮到雙眼放光！<br />\n<br />\n我都未出得切聲，Vanna 已經成個人撲落我身上！<br />\n<br />\nVanna：<br />\n「嘩！好軟呀！好暖呀！你啲毛點解咁白嘅？原來真係有年獸o架？係真定假o架？」<br />\n<br />\n喂阿姐，你係女仔嚟o架！可唔可以莊重啲呀？<br />\n<br />\n面對住見到我之後銀河級數咁興奮嘅 Vanna，一時間我都唔知講乜好 . . . <br />\n<br />\n於是我嘗試打開話題：<br />\n「喂阿 Vanna . . . 你 . . . 你唔驚我咩？」<br />\n<br />\n只見 Vanna 對住我依舊雙眼放光，似乎完全冇將我問嘅問題聽入耳 . . .<br />\n<br />\n我真係頂唔順喇！我要爆喇！<br />\n<br />\n「哮 !!!!!!!!!!!!!!!!!!!!!!!!!!!!!!!!!!!!!!!」我決定響 Vanna 面前咆哮一次，希望令佢冷靜。<br />\n<br />\n但世事永遠出乎我所料，響 Vanna 面前咆哮完之後，佢對我嘅興趣似乎仲增加咗 . . . <br />\n<br />\n去到呢一刻，我真心想暈低 . . . <br />\n<br />\n我嘗試好認真咁同 Vanna 對話：<br />\n「Vanna！你可唔可以認真咁聽我講？！」<br />\n<br />\n呢招似乎奏效，Vanna 終於叫做冷靜咗落嚟。<br />\n<br />\n我：「我係年獸，傳說入面專門拆人屋蝦細路嘅年獸！」<br />\n<br />\nVanna 一臉懷疑：「你？就憑你？」<br />\n<br />\n喂阿姐！你想我俾乜反應你呀？<br />\n<br />\n我：「係 . . . 本來應該係 . . .」<br />\n<br />\nVanna：「咁即係點？」<br />\n<br />\n係咯，即係點呢？<br />\n<br />\n阿作者大人你 . . . 你可唔可以幫我去諗點答返佢？<br />\n<br />\n我諗咗好一陣，好細聲咁答佢：「我 . . . 唔知 . . .」<br />\n<br />\n跟住 Vanna 一腳伸埋我個頭度：「阿年獸哥，你點做年獸o架？」<br />\n<br />\n我對眼開始想迴避呢個女仔，點之佢直頭坐咗埋嚟 . . .<br />\n<br />\nVanna：「咁唔得噃，你點交代呀？不如 . . . 」<br />\n<br />\nVanna 將塊面貼近我隻耳度，好細聲咁講佢個計畫。<br />\n<br />\n我聽完之後，都覺得可行。<br />\n<br />\n於是，歷史上人類同年獸世界嘅第一項交易，正式成交！<br />\n*************************************************************************************<br />\n歷史上人類同年獸世界嘅第一項交易，竟然係一次補習 . . . <br />\n<br />\n作者大哥你究竟諗緊乜？<br />\n<br />\n下一集：《年獸的課室》，星期五（年初八）發表"},{"pid":"b15871fec4975695753b7ca5c2ab4ec8dc647307","tid":547996,"uid":141995,"like":0,"dislike":0,"score":0,"citedBy":0,"replyTime":"2018-02-23T12:02:08.000Z","msg":"(08) 年獸的課室<br />\n<br />\nVanna 呢個女仔，表面上傻更更咁，但有時都有一啲小聰明。 <br />\n<br />\n佢同我傾好嘅交易係：我幫佢補中史，佢帶我去認識農曆新年。<br />\n<br />\n我同佢補中史有個好處&mdash;始終我歷經數千年，由三王五帝去到現代我都經歷過，雖然唔敢話對人類歷史好了解，但始終都叫做真係見識過，我諗應該比教科書睇得更全面 . . .<br />\n<br />\n我發現 Vanna 對中史呢一科近乎一塌糊塗，於是我決定同佢重溫中一到中三學過嘅嘢。<br />\n<br />\n不過佢問我嘅問題真係「高呢」到一個點 . . . <br />\n<br />\n「夏朝開國君主係咪識唱歌？」<br />\n<br />\n我肯定佢識唱歌，但唱得好唔好就另一回事。<br />\n<br />\n「秦始王<br />\n<br />\n「漢武帝即係武則天？」<br />\n<br />\n阿妹你諗多咗喇 . . . <br />\n<br />\n「溫三國係咪睇完一次《三國志》就夠？」<br />\n<br />\n你可以拎嚟當參考嘅 . . .<br />\n<br />\n「乜唐太宗最偉大功績唔係發明咗活絡油咩？」<br />\n<br />\n好心你咪連電視廣告汁都撈埋啦！<br />\n<br />\n「五代十國、五胡十六國同魏晉南北朝係咪同一樣嘢？」<br />\n<br />\n唔係！完！Next！<br />\n<br />\n「宋朝係咪有個皇帝叫宋仲基？」<br />\n<br />\n宋朝皇帝姓趙，唔該你睇少啲韓劇 . . .<br />\n<br />\n「元朝 . . . 我根本唔知發生過乜事！ &gt; &lt;」<br />\n<br />\n阿妹你上堂嗰陣係咪瞓覺o架？！<br />\n<br />\n「明報係由明朝開始發行嘅？」<br />\n<br />\n唔該唔好將兩個時代嘅嘢混為一談！<br />\n<br />\n「清 . . .」<br />\n<br />\n你嗰期係咪請咗假冇返學？！<br />\n<br />\n「孫中山先生同時識得南拳北腿？」<br />\n<br />\n睇少啲戲溫吓書啦 . . . <br />\n<br />\n溫到呢度，我已經頭頂冒煙。<br />\n<br />\n睇你由三王五帝去到現代史都一塌糊塗，我不如趁仲有時間快快手手講到你明為止好過，順手講埋西史 . . . <br />\n<br />\n唔怪之得佢咁想我同佢溫中史 . . . <br />\n*******************************************************************************************<br />\n連續三日日以繼夜夜以繼日咁溫書，溫到接近清晨，我叫 Vanna 瞓陣先，佢一趴落枱面即刻瞓著 . . . <br />\n<br />\n望住眼前瞓著咗嘅 Vanna，嗰種感覺好舒服 . . . <br />\n<br />\nVanna 呢個女仔就係咁，雖然讀書讀到一塌糊塗，但好肯去試好肯去問，認真起嚟又真係超級認真，佢份人有幾可愛，或者連佢自己都唔知！<br />\n<br />\n見佢就咁瞓著，我幫佢冚好被，再熄埋佢個鬧鐘，俾佢好好咁瞓 . . . <br />\n****************************************************************************************<br />\n第二朝下午兩點。<br />\n<br />\n「邊個熄咗我個鬧鐘？！係咪你？！年獸！」<br />\n<br />\n咆哮中嘅 Vanna，一手就舉起張枱，一啲都唔可愛 . . . <br />\n<br />\n佢仲將張枱成張向我掟埋嚟！<br />\n<br />\n我驚喊緊嘅女仔，但我更加驚咆哮緊嘅女仔！ <br />\n<br />\n又，雖然我都識咆哮 . . . <br />\n<br />\n之後 Vanna 趴落枱度爆喊 . . .<br />\n<br />\n「嗚呀！我約咗班同學今日睇晏晝一點嗰場o架！」<br />\n<br />\n「算啦，你睇少場戲啦 . . . 」我想咁講，但我唔敢 . . . <br />\n<br />\n同 Vanna 相處，有時的確戰戰兢兢 . . . <br />\n*******************************************************************************************<br />\n我完全估唔到新春長假期過後，我同 Vanna 會因為一場戲而進入冷戰狀態。<br />\n<br />\n而響呢種情況下，我最驚嘅肯定係 . . . <br />\n<br />\n下一集：《少女之淚》，星期日（年初十）發表"},{"pid":"6eb4f77d51c9c08a9acccf70d03a5bdc4df7320a","tid":547996,"uid":141995,"like":0,"dislike":0,"score":0,"citedBy":0,"replyTime":"2018-02-25T01:43:19.000Z","msg":"(09) 少女之淚<br />\n<br />\nVanna 嗰日成日都冇睬過我 . . . <br />\n<br />\n第二朝，Vanna 起身，用好鄙視嘅眼神瞄住我，之後直接換衫出街，到好夜至返嚟，然後即刻上床瞓覺 . . . <br />\n<br />\n我同佢呢兩日完全零對話 . . . <br />\n<br />\n第三朝，Vanna 起身，眼神依然係咁鄙視，但面容一日比一日憔悴 . . . <br />\n<br />\n我忍唔住問 Vanna：「你嬲完未呀？！」<br />\n<br />\nVanna：「未！」<br />\n<br />\n我好唔明！我有冇咁得罪你？<br />\n<br />\n對住咁嘅 Vanna，呢刻我真心好嬲！<br />\n<br />\n我忍唔住伸出我嘅利爪，想用雷光掌從後一巴摑落 Vanna 塊面度！<br />\n<br />\nVanna 忽然間拎轉身 . . .<br />\n<br />\n好在我仲停得切手，冇打中佢 . . . <br />\n<br />\n但佢見到我動真格，當堂嚇到雙眼瞪大，成個人呆咗 . . .<br />\n<br />\nVanna 嚇到掩住口，仲流埋眼淚 . . .  <br />\n<br />\n我：<br />\n「你知唔知只要我一揮爪你就即刻變刺身？ . . . 你知唔知年獸從來唔會亦都唔應該係你嘅個人寵物？. . . 你對年獸呢個物種究竟知幾多？」<br />\n<br />\nVanna 聽到我咁鬧佢，完全唔識反應：<br />\n「我 . . . 對年獸 . . . 其實根本一無所知 . . . 好對唔住 . . . 」<br />\n<br />\n我：<br />\n「年獸唔同你玩緊嘅呢個 Game . . . Game 入面嘅角色無論你捉齊幾百隻都只係虛擬作品，但我 . . .」<br />\n<br />\n聽到呢度，Vanna 終於忍唔住喊咗出嚟 . . . <br />\n<br />\n而我最驚就係整喊女仔，因為通常之後都唔會有好嘢發生 . . . <br />\n<br />\nVanna 嘗試止住眼淚：<br />\n「我 . . . 我梗係知啦 . . . 但 . . . 但你隻年獸 . . . 你估我想o架？你又知我幾多呀？！我曾經付出過幾大努力你又知幾多呀？」<br />\n<br />\n望住呢個雙眼又紅又攰嘅女仔，我唔知點回應 . . . <br />\n<br />\n我知 Vanna 幾多？<br />\n<br />\n歷經悠悠長幾千年歲月，我哋神獸一族對時間呢樣嘢已經好麻目 . . .<br />\n<br />\n「千年如一日，一日如千年」，你估講玩o架？<br />\n<br />\n見過蝦過嘅人多如恆河沙數，邊有咁多心機去理當中一兩個人嘅故事？<br />\n<br />\n我只係年獸，我唔係上帝呀！<br />\n<br />\n但你知啦，我真係好驚見到女仔喊 . . . 呢點我好認真 . . . <br />\n<br />\n我嘗試好認真咁答：「我 . . . 唔知 . . .」<br />\n<br />\nVanna 攬住我隻前腳，比之前喊得更加厲害 . . . <br />\n<br />\n喊咗成半個鐘之後，佢開始收起眼淚：<br />\n「咁 . . . 年獸你介唔介意聽我講我嘅故事？」<br />\n******************************************************************************************<br />\n大家要有心理準備，下一集內容超黑暗 . . . <br />\n<br />\n等陣先！呢個唔是新年故嚟咩？<br />\n<br />\n乜話？你話你要爆我嗰啲唔見得光嘅歷史出嚟？<br />\n<br />\n下一集：《年獸之恥》，星期二（年十二）發表"},{"pid":"d6cec90879743174c4ebd8a994bf1a0b79b98531","tid":547996,"uid":141995,"like":0,"dislike":0,"score":0,"citedBy":0,"replyTime":"2018-02-27T05:46:23.000Z","msg":"(10) 年獸之恥<br />\n<br />\n「你個阿年吖！你知唔知點解其他年獸叫你做『年獸之恥』呀？！你成日都成事不足敗事有餘，蝦個妹妹會俾人用雪球掟返你，人哋掟糖俾你你就有理冇理乜都食落肚！喂阿哥！依家上埋報紙，成個年獸世界都知道晒喇！你好威啦依家？！你就快變年獸世界嘅笑話喇！你知唔知道你嘅表現已經去到有辱家聲嘅地步喇！我遲早保唔住你o架！不孝子！」<br />\n<br />\n我好記得嗰一次，我阿爸好狠咁鬧我，甚至去到一個地步佢幾乎想一爪打過嚟直接將我變刺身 . . . <br />\n<br />\n之不過，你估我唔想光宗耀祖威震年獸世界？我想！我真係想！<br />\n<br />\n但我冇用！<br />\n<br />\n我唔識睇人眉頭眼額！我唔夠醒目！<br />\n<br />\n我根本就唔配做一隻年獸！<br />\n<br />\n好多時諗到呢度，我都會忍唔住偷偷哋咁喊出嚟 . . . <br />\n<br />\n我好無助！<br />\n<br />\n之但係又有邊個可以幫我？<br />\n*****************************************************************************************<br />\nVanna 開始講佢自己嘅故事：<br />\n「我  . . . 我覺得我自己係零 . . .」<br />\n<br />\nVanna 深深吸咗一口氣：<br />\n「點講呢 . . . 我樣又唔夠人靚，讀書又唔夠人叻，年年考試排名都係中間偏後，唐宋元明清永遠記到亂晒龍，打波永遠食波餅，跳芭蕾舞永遠會俾自己隻腳 kick 倒 . . . 好多時我都聽到身邊嘅人同我講：『你睇開啲啦！』『冇事嘅！』咁，但講真 . . . 我有乜嘢天賦呢 . . . 冇！一樣都冇！. . . 讀書讀到一塌糊塗，永遠唔知自己做人係為乜，連拍戲都係俾個茄喱啡我做就算數 . . . 我好憎大時大節，事關阿爸阿媽掛住去拜年唔會理我，事實上佢哋不嬲都由朝做到黑冇時間理我 . . . 話時話，你知唔知我捉到你嗰日原本係想去做乜o架？ . . . 」<br />\n<br />\nVanna 用手響自己條頸前面作狀劃咗一下。我明佢嘅意思 . . .：<br />\n「呢個就係我原本趁朋友同我分散捉野生動物時想做嘅事 . . . 點之，你突然間彈出嚟，仲要俾我捉埋，你話成件事好唔好笑？」<br />\n<br />\n講到呢度，我見到 Vanna 眼角再次不其然流出咗一行眼淚 . . . <br />\n「原來有時生命真係唔到你揸主義 . . . 不過咁，自從我捉到你，我嘅自信心的確提昇咗唔少，我諗呢點連你都應該諗唔到 . . . 好多謝你呀，年獸先生！」<br />\n<br />\n原來我會俾個球形捕獵器捉到就係為咗咁？<br />\n<br />\n我無意中救返一個女仔條命？<br />\n<br />\n咁係咪違反咗我本來出場嘅用意？<br />\n<br />\n我忍唔住出聲回應：<br />\n「其實 Vanna 你有好多優點，你又知唔知？」<br />\n<br />\nVanna 聽到覺得好好奇。<br />\n<br />\n我：<br />\n「你知唔知我響年獸世界俾人改咗個花名叫『年獸之恥』？我成事不足敗事有餘，做事永遠唔經大腦話做就做，結果往往搞出一鑊泡 . . . 兇妹妹仔會俾人掟雪球還擊、拆糖果店會俾細路向我掟過期糖果、扮道館掌門人仲要俾你一球收服 . . . 我曾經反問過自己好多次，我究竟仲適唔適合做一隻年獸？. . . 我唔知 . . .」<br />\n<br />\n連我都開始眼濕濕 . . . 喂阿哥！呢個新年故嚟o架，唔好咁玩我哋啦！<br />\n<br />\n我嘗試止住眼淚：<br />\n「Vanna . . . 我覺得遇到你真係好 . . . 雖然我有時真心唔明你想點，但同你一齊相處嘅呢段日子，我真係 . . . 我真係覺得好有趣好舒服！ . . . 係，你有好多嘢唔識，但你會好主動咁問我問題，你好奇心亦都出乎我意料咁高 . . . 如果可以嘅話，我想 . . .」<br />\n<br />\n我望一望 Vanna，發現佢紅都面晒 . . . <br />\n<br />\n我想繼續講落去嘅時候，忽然間有人插嘴：<br />\n「喂阿年獸兄，唔通你 . . . 」<br />\n<br />\n響我哋面前，出現咗一個件衫一邊黑一邊白嘅阿叔 . . .<br />\n<br />\n我：「請問阿叔你係邊位？」<br />\n<br />\n阿叔好悠閒咁答：<br />\n「哦~ 我曾經係傳說中嘅黑衣人，亦都曾經係白衣人 . . . 不過今日我係由上面派落嚟嘅代理人，我嚟係想俾一個忠告你 . . . 」<br />\n<br />\n忠告？乜事呀你？<br />\n<br />\n叔：<br />\n「根據行規，你必須響農曆正月十五當晚亥時結束之前返返上去報到，否則我哋會落嚟押解你返去，到時你將會面臨好嚴重嘅懲罰 . . . 而且，我唔知下一場班復活兔會點折磨你，你知啦！佢哋當中有啲好鐘意拎朱古力蛋去掟人，又或者係迫人食蛋 . . .」<br />\n<br />\n咁你又唔去拘留班復活兔？<br />\n<br />\n叔：<br />\n「呀仲有！我強烈警告你唔好諗住去追人類女仔，你要清楚自己嘅身份角色 . . . 你係年獸！ 」<br />\n<br />\n追女仔？喂阿叔！唔通你係我心入面條蟲？你又知我本來想講乜？<br />\n<br />\n我望一望 Vanna，見到佢想喊咁款，我感到百般無奈 . . . <br />\n*****************************************************************************************<br />\n每年正月十五亥時結束前，所有年獸必須返回原居地。<br />\n<br />\n而當日原本應該係本來應該人月兩團圓嘅日子 . . .<br />\n<br />\n下一集：《元宵》，星期五（元宵正日）發表"},{"pid":"389a3904d02a6e2741abbd39d916365d30059fc1","tid":547996,"uid":141995,"like":0,"dislike":0,"score":0,"citedBy":0,"replyTime":"2018-03-02T03:27:51.000Z","msg":"(11) 元宵<br />\n<br />\n個阿叔向我稟報完之後，就響我哋面前迅速消失 . . .<br />\n<br />\n正月十五 . . . 元宵 . . . 理應係人月兩團圓嘅好日子 . . . 點解偏偏要係嗰日？<br />\n<br />\n我望住 Vanna，Vanna 望住我，兩個眼眶入面都充斥住淚水，大家心入面都有著百般嘅無奈 . . . <br />\n<br />\n「不如我哋好好慶祝今年年宵 . . .」我好大膽咁提出咗呢個諗法。<br />\n<br />\nVanna 向我點頭，然後佢終於忍唔住，攬實我隻前腳爆喊 . . . <br />\n<br />\nVanna 呢個女仔就係咁，好易就喊 . . . <br />\n<br />\n我用我另一隻前腳，好溫柔咁撫摸住 Vanna . . . <br />\n<br />\n我：「唔好咁啦 . . . 下年年三十晚我咪可以返落嚟見你囉 . . . 」<br />\n<br />\nVanna 依然一面眼淚：<br />\n「下年年三十晚？ . . . 唔通我哋永遠淨係見得嗰一個月都冇？成日都規舉規舉，咁唔通規舉就唔可以改喇咩？」<br />\n<br />\n我無言。我真係答唔出 . . . <br />\n<br />\n甚至講真，我心入面硬係迎住今鑊非同小可，尤其係我唔知嗰個黑白配返上去會點匯報 . . . <br />\n<br />\n究竟下年呢個時候我仲落唔落到嚟？<br />\n****************************************************************************************<br />\n終於到咗元宵當日。<br />\n<br />\n元宵最緊要就梗係夜晚去維園睇花燈啦！<br />\n<br />\n地鐵巴士多人到不得了，所以我決定用自己方法，叫 Vanna 騎上我身上，然後直接飛過去！<br />\n<br />\n不過礙於身型問題，入維園前我都係竄返入個捕獸器入面會比較安全 . . .<br />\n<br />\n始終我唔想引起騷動，令 Vanna 感到尷尬 . . . <br />\n<br />\nVanna 問我：「你第一次嚟睇花燈？」<br />\n<br />\n我：<br />\n「係 . . . 通常我年初十或之前就會返返上去報到，今次係我第一次留到十五 . . . 講真，我係嚟嚇人嘅，邊會有咁多閒情逸緻去睇花燈？」<br />\n<br />\n聽到呢句，Vanna 笑咗出嚟。我見到都相對放心。<br />\n<br />\nVanna：「年獸，你知唔知元宵嘅意義？」<br />\n<br />\n我：「我點知？」<br />\n<br />\nVanna：<br />\n「元宵係農曆新年過後第一個月圓夜，又被稱為『中式情人節』，戀人會相約外出睇花燈、猜燈謎，共渡一個愉快嘅晚上。呀係呀，我哋仲會食一樣嘢，我帶你去試吓！」<br />\n<br />\n我：「食嘢？但我響個捕獸器入面喎！點食呀 . . . 」<br />\nVanna：<br />\n「我知維園入面有個好隱蔽嘅地方。不如我買返嚟再一齊食吖！我響嗰度放你出嚟，你等我一陣！」<br />\n<br />\n呢刻嘅 Vanna 笑得好甜，比平時更加靚 . . . <br />\n<br />\nVanna 走開去買嗰樣唔知乜嘢食嘅時候，我望望遠處廣場上面嘅大鐘，時間已經去到 2230，距離正月十六子時得返半個鐘 . . .<br />\n<br />\n時間一分一秒咁過，好快已經去到 2245 . . . <br />\n<br />\n我好想試吓食嗰樣唔知係乜嘢嘅食物，但似乎時間唔容許我咁做 . . .<br />\n*****************************************************************************************<br />\n時間去到 2258。Vanna 終於帶住碗熱辣辣嘅湯圓返到嚟。<br />\n<br />\n但佢只見到地上留低咗一個空空如也嘅捕獸器 . . . <br />\n<br />\nVanna 成個人腳軟跪低咗響草地上面，成碗湯圓跌咗落地 . . . <br />\n<br />\n「年獸呢？ . . . 唔好呀！ . . .」<br />\n<br />\n少女嘅眼淚，濺濕咗維園暗角嘅草地 . . . <br />\n<br />\n極度傷心嘅 Vanna，激動到伸手入褸袋，想拎把 Cutter 出嚟 . . . <br />\n<br />\n但佢搵極都搵唔到，只係搵到一排糖同一封信 . . . <br />\n<br />\n佢即刻打開封信嚟睇：<br />\n<br />\n「Vanna：<br />\n<br />\n喂你個傻妹！唔好郁啲就諗住自尋短見啦好冇！<br />\n<br />\n我一早就諗到你可能會咁做，所以早一晚就偷偷哋響你個褸袋度換走咗你把 Cutter，換成呢排糖！<br />\n<br />\n你呀！你點知你跟住落嚟嘅人生會有乜嘢際遇？唔通一定係唔好嘅咩？我堂堂年獸歷經幾千年俾你捉到都冇諗過要逃走啦！你貴庚呀吓？<br />\n<br />\n係呀！我就係咁衰o架喇！連你想自尋短見我都唔會俾你成功，因為我就係年獸，我嘅職責就係嚟搞破壞！<br />\n<br />\n你呀！好好哋諗吓我咁努力同你惡補中史係為乜！<br />\n<br />\n你同我聽住！你要同我好好生存落去！我下年返嚟見唔到你你就知味道！<br />\n<br />\n約定你出年年三十晚同樣響呢棵樹下面等！<br />\n<br />\nBest Wishes<br />\n年獸<br />\n2018 年元宵」<br />\n<br />\nVanna 睇睇吓喊咗出嚟 . . . <br />\n<br />\n「你隻年獸吖 . . . 又話次次整喊女仔冇好結果，但係偏偏又成日整喊人 . . .」<br />\n*******************************************************************************************<br />\n我響子時前順利趕到返上面。<br />\n<br />\n點知一返到去，嗰個黑白配即刻用手扣扣住我，押我上庭 . . . <br />\n<br />\n響庭上面，我見到作者大人坐咗響我面前。<br />\n<br />\n作者：「你知唔知我鎖住你上庭所謂何事？」<br />\n<br />\n我：「我點知 . . .我咪趕到子時之前返到嚟囉！」<br />\n<br />\n作者：「係吖！我知你係趕得切返嚟喎！之不過 . . .」<br />\n<br />\n我：「之不過？」<br />\n<br />\n作者：「你身為年獸，點解要去愛一名人類女子？你哋明明係敵對派系！」<br />\n<br />\n我？Vanna？愛？<br />\n<br />\n我：「喂個故你寫o架噃！我 . . . 我點知你點解玩到咁大？」<br />\n<br />\n作者：<br />\n「個故我寫？ . . . 冇錯吖！但你身為一名演員，你見到個劇本有問題點解唔出聲？」<br />\n<br />\n我：「咁你講晒啦！」<br />\n<br />\n作者：「大膽！人嚟！同我押佢入牢房！翌日宣判！」<br />\n****************************************************************************************<br />\n乜嘢係友情？乜嘢係愛情？<br />\n<br />\nSorry，我呢刻真係答唔到 . . . <br />\n<br />\n不如你嗰個黑白配同我講兩句！<br />\n<br />\n下一集：《__年之約》，星期二發表"},{"pid":"c1fa90fafd9c7aebd3d922fb9fa1b96b974e4b59","tid":547996,"uid":141995,"like":1,"dislike":0,"score":1,"citedBy":0,"replyTime":"2018-03-04T03:47:21.000Z","msg":"(12) __年之約<br />\n<br />\n第二日，作者宣佈要對我作出阻嚇性刑罰，但畢竟呢個係新年故，佢就破例減刑，刑罰係調去守資料室，扣減假期後為期十年，期間不得進入人類世界 . . . <br />\n<br />\n十年&mdash;對一隻年獸嚟講，眨吓眼就過，但對人類嚟講完全唔係 . . . <br />\n<br />\n我本來仲約好咗 Vanna 年三十晚響嗰棵樹下面等，依家點算好？<br />\n<br />\n阿作者大大，你俾我 Prison Break 一次出去好冇？<br />\n******************************************************************************************<br />\n翌年年初一前一晚，Vanna 照約定走到棵樹下面等，等到年初一花市都收爐，等唔到 . . . <br />\n<br />\n再後一年同一時間，Vanna 又照約定走到棵樹下面等，等到年初一花市都收爐，又係等唔到 . . . <br />\n<br />\n第三年同一時間，Vanna 又照約定走到棵樹下面等，等到年初一花市都收爐，都係等唔到 . . . <br />\n<br />\n第四年同一時間，Vanna 又照約定走到棵樹下面等，等到年初一花市都收爐，依然係等唔到 . . . <br />\n<br />\n第五年同一時間，Vanna 又照約定走到棵樹下面等，等到年初一花市都收爐，仲係等唔到 . . . <br />\n<br />\nVanna 心諗：「隻年獸係咪已經唔記得咗我？定抑或 . . . 」<br />\n<br />\n諗到呢度，Vanna 忍唔住落淚 . . . <br />\n<br />\n講起上嚟，呢個故雖然唔算長，但條時間線長到不得了 . . . <br />\n<br />\n年復一年嘅等候，可惜 Vanna 都係等唔到年獸嘅出現 . . . <br />\n<br />\nVanna 呢個睇落好柔弱嘅女仔，為咗隻年獸竟然一等就等足十年 . . .<br />\n<br />\n十年嘅變化好大，至少當年 Vanna 好鐘意玩嘅「球形捕獸器」遊戲，嚟到呢刻已經冇人再玩 . . . <br />\n<br />\n同一時間，Vanna 亦成為咗一名中史科老師，每年放農曆年假前都會同學生講關於年獸嘅故事 . . . <br />\n<br />\nMiss Vanna：「又到農曆新年。想問大家有冇聽過『年獸』嘅故事？」<br />\n<br />\n學生 Ken：「年獸？咩嚟o架？年糕啲 friend 呀？」<br />\n<br />\nMiss Vanna：<br />\n「年糕？睇嚟阿 Ken 同學你好肚餓咁喎！『年獸』係華人傳統入面嘅一種神獸，古時人類相信佢會響年初一之前一晚出現，到村莊大肆破壞，於是村民就會著紅色衫同埋放炮仗嚟嚇走佢，呢個係華人傳統民間故事 . . . 當然，呢個版本同我所認識嘅年獸有好大分別！」<br />\n<br />\n學生 Ken：「咁唔通 Miss 你見過真正嘅年獸？」<br />\n<br />\nMiss Vanna：「係！我見過！我真係見過！」<br />\n<br />\n聽到呢句說話，全班嘩然！<br />\n<br />\nMiss Vanna：<br />\n「我所認識嘅嗰隻年獸，並唔係我哋平時聽開嗰種好凶神惡殺，十惡不赦嘅惡霸。原來年獸當中都有一啲好天真、好傻、好溫柔嘅例子。我哋識朋友要帶眼識人，但千祈唔好單憑外表就斷定一個人係好人定壞人，因為你所睇見嘅，未必係一個人嘅本相！」<br />\n<br />\n嗰一年放年初一前一日。<br />\n<br />\nVanna 一如以往，走去維園一處暗角，等候嗰隻走數走足十年嘅年獸。唔知係咪平時老師嘅工作實在太繁重，Vanna 等等吓不知不覺就瞓著咗 . . .<br />\n<br />\n「喂傻妹！起身喇！」<br />\n<br />\n一把似曾相識嘅聲音，走咗入 Vanna 嘅耳窩 . . . <br />\n<br />\n由睡夢中醒過嚟嘅 Vanna，抹一抹眼睛，好想知係邊個。<br />\n<br />\n佢望一望身邊出現嘅身影，當堂喊咗出嚟 . . . <br />\n<br />\n「年獸？」<br />\n<br />\n我：「係呀 . . . 失咗約咁多年，好對唔住 . . .」<br />\n<br />\nVanna 感動到攬實我隻前腳，不斷咁喊 . . .<br />\n<br />\n你知啦，我真係好驚女仔喊，次次之後都冇好嘢！<br />\n<br />\n不過 Vanna 喊完一輪之後見我面都青埋，就感到好好奇：<br />\n「乜你真係咁驚女仔喊咩？」<br />\n<br />\n我點頭示意：<br />\n「一言難盡呀，阿妹 . . .」<br />\n<br />\nVanna：<br />\n「你知唔知喊都有好多種，有傷心嘅喊、有驚慌嘅喊，亦都有喜悅同感動嘅喊。佢哋係唔同o架！」<br />\n<br />\n哦？乜喊有分咁多種嘅咩？Vanna 你係咪睇得電視入面啲珠寶廣告太多？<br />\n<br />\nVanna 之後好認真咁同我講：<br />\n「好多謝你當年教識咗我中史，仲叫我好好哋諗吓你同我惡補中史係為乜 . . .你知唔知呀，我依家就係一名中史科老師！」<br />\n<br />\n吓？乜讀中史讀到一塌糊塗嘅人都可以教中史o架咩？<br />\n<br />\nVanna 見到我愕然個樣，真心笑咗出嚟：<br />\n「不過 . . . 我教緊嗰間學校話下年開始要用四川話教中史 . . .我好擔心. . .」<br />\n<br />\n我：「竟然唔用古漢語去教？駛唔駛我去同你校長當面理論？」<br />\n<br />\nVanna：「你去？只怕我哋要準備轉校長 . . .」<br />\n<br />\n講真我真係好想去幫多 Vanna 一次，但佢明顯有難言之隱 . . .<br />\n<br />\nVanna：「得喇！呢個問題我會直接同校長傾，我會諗辦法！」<br />\n<br />\n嗰一年農曆年，我同 Vanna 渡過咗好愉快嘅時光，亦有食過十年前錯過咗嘅美食「湯圓」 . . .<br />\n<br />\n此時野生嘅作者突然亂入，趁機出返個正式標題：<br />\n「(12) 十年之約」<br />\n<br />\n之後又到年十五夜晚。<br />\n<br />\nVanna：「年獸你要返上去嗱？」<br />\n<br />\n我點頭：「係呀！」<br />\n<br />\nVanna：「咁下次我哋幾時可以再會面？」<br />\n<br />\n我：「唔知o架！睇吓就唔就到時間啦！」<br />\n<br />\nVanna：「呀！我有份禮物想送俾你！你將塊面挨埋嚟先！」<br />\n<br />\n我將塊面貼落地面。<br />\n<br />\nVanna 走過嚟，錫咗我一啖。<br />\n<br />\n我即刻紅都面晒 . . .<br />\n<br />\nVanna 指住我哈哈大笑：「哈哈！乜原來年獸都會面紅o架？」<br />\n<br />\n係啦，我嗰一刻至知，原來我學識咗面紅呢項「特殊技能」 . . . <br />\n<br />\n我同 Vanna 影完合照，之後互相揮手告別 . . .<br />\n****************************************************************************************<br />\n正所謂「千年如一日，一日如千年.」，我哋年獸一族一向都係咁，<br />\n<br />\n雖然無惡不作，但永遠都只係可以留存響傳說當中。<br />\n<br />\n但只要仲有人記得我哋嘅存在，我哋就可以繼續遊走響歷史嘅長河當中。<br />\n******************************************************************************************<br />\n「嫲嫲！可唔可以響我臨瞓前講個故事俾我聽？」<br />\n<br />\n「好呀！等我諗吓先！ . . . 呀，不如我同你講吓我仲後生嗰陣同年獸相遇嘅故事俾你聽吖，好冇？」<br />\n<br />\n&lt;全故事完‧感謝支持&gt;"},{"pid":"67a29394f339a7974a368116c29e22f0066475a5","tid":547996,"uid":106526,"like":0,"dislike":0,"score":0,"citedBy":0,"replyTime":"2018-03-04T17:17:18.000Z","msg":"Sad end"},{"pid":"231aee8f3afb3827bb0c59fb9ed62b46125de396","tid":547996,"uid":141995,"like":0,"dislike":0,"score":0,"citedBy":0,"replyTime":"2018-03-05T03:42:37.000Z","msg":"冇法，我唔想搞到變「人獸戀」"}]}