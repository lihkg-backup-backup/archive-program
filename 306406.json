{"tid":306406,"cid":12,"subCid":0,"title":"【愛情 / 友情】【真人真事】 27日","createTime":"2017-07-02T13:30:03.000Z","updateTime":"2017-07-02T13:35:44.000Z","uid":70422,"like":0,"dislike":0,"uniUserReply":0,"replies":[{"pid":"e10920c4e8ae772478478f56569e2183c1160113","tid":306406,"uid":70422,"like":0,"dislike":0,"score":0,"citedBy":0,"replyTime":"2017-07-02T13:30:04.000Z","msg":"太耐無打故, 上一個故已經係十幾年前, 如果好睇既, 希望大家支持下, 等我有動力寫落去, 因為寫一個真人真事故係好需要動力同勇氣, 尤其當你到某D心痛情節....<br />\n<br />\n<br />\n<br />\n<br />\n是咁的，大家會唔會留意自己身邊既事？<br />\n<br />\n會唔會留意自己身邊一D睇落去唔起眼既人？<br />\n<br />\n佢一直存在喺你身邊，但你無當佢存在過。 <br />\n<br />\n到你發覺佢既存在，已經時日無多。<br />\n<br />\n就係因為我地有時睇野太遠。<br />\n<br />\n點解唔俾我早D識到你...<br />\n<br />\n***********************************<br />\n<br />\n第1日:<br />\n<br />\n「喂，亞瑪遜，唔掂啦！部電腦幾時有，單job要趕住T&amp;C....」<br />\n<br />\n同事A又追我電腦幾時送到落site。<br />\n<br />\n「得啦，我幫你打俾個Supplier問問。」<br />\n<br />\n每日返工都俾同事追我D貨幾時有，我每次都會打俾個Supplier問佢幾時有貨，而個Supplier通常都會問我同一個問題：「PO幾時有呀？」<br />\n<br />\n所謂PO，全名係Purchase Order，就即係採購單。<br />\n<br />\n通常供應商收到我地公司既PO，先會肯送貨。<br />\n<br />\n但地公司出PO既程序非常繁複，買一部電腦都要等幾個Manager簽名先出到張PO，所以成日俾人追PO。<br />\n<br />\n於是，我又懷著俾人追PO既心情打去間Supplier度問佢幾時有貨...<br />\n<br />\n「喂，XXXXX(公司名)」電話傳黎一把唔熟悉既女聲,，把聲好好聽。<br />\n<br />\n「喂，唔該我想搵李小姐。」<br />\n<br />\n「佢今日放假，你邊位搵佢。」<br />\n<br />\n「er...我係XXXXX(公司名)打黎既，我叫亞瑪遜。」<br />\n<br />\n「咦~亞瑪遜？原來係你呀！？」佢聽到我個名好似好驚喜咁。<br />\n<br />\n「係呀...你係？」<br />\n<br />\n「我係張小姐呀，平時喺Email成日同你聯絡嗰個。」<br />\n<br />\n「哦~原來係你，哈哈...第一次聲你把聲。」<br />\n<br />\n「第一次？我之前打過俾你啦，係你唔記得姐，不過都唔出奇既...我呢D small potato...」<br />\n<br />\n「唔係...係我太忙姐，一日有咁多人打黎，記唔到咁多個...哈哈...」<br />\n<br />\n「出黎做野個個都忙架啦，你有幾忙先？」<br />\n<br />\n「唉~好多野做，D文件多到睇唔到張枱...」<br />\n<br />\n「咦~我好你少少喎~岩岩睇到張枱，哈哈~」<br />\n<br />\n「哈哈...真好~」<br />\n<br />\n我覺得好出奇，呢個女仔竟然會咁熱情同我吹水，令我差D唔記得打黎既目的。<br />\n<br />\n「係呢~你打黎有野要幫手？」佢提起左我打黎既目的。<br />\n<br />\n「哦...係呀，想問我上星期訂嗰部電腦幾時有，我已經追緊嗰邊盡快出...」<br />\n<br />\n我話口未完，佢已經答我...<br />\n<br />\n「得啦~無問題，我聽朝送左貨俾你先，張PO你有先send俾我啦~」<br />\n<br />\n我簡直唔敢相信，呢間公司出名乜都執正黎做，但佢宜家竟然肯送貨俾我地先？<br />\n<br />\n「太好啦，真係唔該晒你~我會盡快send PO俾你！」<br />\n<br />\n「哈哈~慢慢啦，我知你唔會呃我既~」<br />\n<br />\n突然，我有一種衝動想問佢拎電話。<br />\n<br />\n「咦...係呢~你可唔可以俾你手機號碼我，我平時習慣收集所有Supplier既...」<br />\n<br />\n我搵藉口拎佢手機號碼，但佢知我諗咩...<br />\n<br />\n「哈哈~得架啦，我明啦，唔駛搵藉口啦，我之前同見到Email有你手機號碼，所以一早add左你啦~」<br />\n<br />\n「竟然係咁...哈哈」我俾佢拆穿在左有點難為情...<br />\n<br />\n「一陣whatsapp你啦~我做埋D野先~」<br />\n<br />\n「好...」<br />\n<br />\n打呢個電話之前，我既心情係充滿煩惱同壓力。<br />\n<br />\n但無啦啦同佢傾完電話之後，我竟然有一種舒服既感覺。<br />\n<br />\n我喺度做左四年，但一直都無留意有佢既存在。<br />\n<br />\n於是，我開Email睇返之前既記錄。<br />\n<br />\n我習慣將每間公司send黎既Email都以公司名分類。<br />\n<br />\n原來呢兩年裡面，呢位張小姐都有send Email同我聯絡。<br />\n<br />\n只係因為我每日收太多Email而無留意。<br />\n<br />\n諗下諗下，我同事A又行過黎追我部電腦...<br />\n<br />\n「喂，亞瑪遜，點呀？真係今個星期都送唔到落site真係會死人架!」<br />\n<br />\n「放心啦，部電腦聽朝會到公司！」<br />\n<br />\n同事A聽到我咁講，鬆左一口氣，無再煩我。<br />\n<br />\n<br />\n差唔多6點，我手機收到個無頭象既whatsapp...<br />\n<br />\n????：喂, 係我呀~<br />\n<br />\n我：你係...張小姐?<br />\n<br />\n阿詩：Yes, 叫我阿詩啦~<br />\n<br />\n我：阿詩你好~<br />\n<br />\n阿詩：哈哈, 收工未?<br />\n<br />\n我：宜家準備走啦<br />\n<br />\n阿詩：唉, 你就好啦, 我收6點半<br />\n<br />\n我：咁慘...<br />\n<br />\n阿詩：都未算, 好多時候我親愛的老闆會6點29分叫我立即開單...<br />\n<br />\n我：唉...點解做老闆既永遠都係咁<br />\n<br />\n阿詩：我老闆仲要話我唔OT<br />\n<br />\n我：陰功...咁你快D做埋D野先, 放工先再講<br />\n<br />\n阿詩：好~放工搵你<br />\n<br />\n唔知點解，雖然我地係第一次同對方傾電話同whatsapp。<br />\n<br />\n但對話一D都唔似岩岩識，好似已經識左好耐咁。<br />\n<br />\n呢種感覺真係好特別。<br />\n<br />\n呢一晚，我地喺whatsapp傾左好耐，傾左好多野。<br />\n<br />\n佢講佢上個月去旅行D野我知。<br />\n<br />\n然後又發現原來大家都鍾意睇小說，鍾意既野亦差唔多。<br />\n<br />\n所以佢喺whatsapp打左句...<br />\n<br />\n阿詩：相逢恨晚...<br />\n<br />\n呢句說話，我當時唔覺得係D咩。<br />\n<br />\n只係覺得大家仲年輕，宜家相識都未遲<br />\n<br />\n但後來，我先知道，我地真係識得太遲...<br />\n<br />\n真係太遲...<br />\n<br />\n<br />\n<br />\n<br />\n待續..."},{"pid":"f718864996c843570199ae9c9044fb904f87d5e6","tid":306406,"uid":49456,"like":0,"dislike":0,"score":0,"citedBy":0,"replyTime":"2017-07-02T13:35:44.000Z","msg":"LM <img src=\"/assets/faces/normal/smile.gif\" class=\"hkgmoji\" /> <img src=\"/assets/faces/normal/smile.gif\" class=\"hkgmoji\" />"}]}