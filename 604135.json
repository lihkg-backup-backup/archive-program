{"tid":604135,"cid":18,"subCid":0,"title":"[2018 DSE口試] 全能既連登仔點答呢條","createTime":"2018-03-24T12:08:51.000Z","updateTime":"2018-03-24T13:21:03.000Z","uid":126894,"like":2,"dislike":1,"uniUserReply":3,"replies":[{"pid":"dd8514c1b4fdf793f4db7bdda2d595181bcfcc7f","tid":604135,"uid":126894,"like":0,"dislike":0,"score":0,"citedBy":0,"replyTime":"2018-03-24T12:08:51.000Z","msg":"(轉載)<br />\n<br />\n[2018 DSE] 口試題目：<br />\n以下哪一個地鐵站名最能呈現香港特色 ？試達成共識。<br />\n旺角 黃大仙 迪士尼<br />\n<br />\n<br />\n因為呢題淨係問個站名，講其他活動或者地點就會離題，所以其實冇幾多野好講。加上我嗰組都平平均均，冇學霸冇豬冇狂人，E同學連首論冇出聲，所以我地講完「旺角好旺」、「迪迪尼係英文字音讀過嚟所以象徵香港中西文化都有」、「黃大仙=香港人迷信」之類，就冇哂point，dead哂。<br />\n<br />\n望住個鐘，仲淨翻四分鐘左右，大家你眼望我眼，dead左五秒，已經冇野好講了。<br />\n<br />\n當時我地全組唔計E同學，個個都已經有1+2，其實可唔可以人完左個討論佢呢？冇point喇喎，嚟嚟去去得3個point，講多又離題喎！相信當時並唔係得我一個有咁嘅諗法。<br />\n<br />\n突然！B同學開口了！<br />\n<br />\n正當我地以為救星出現，有新point嘅時候...<br />\n<br />\nB(本身揀黃大仙)：「聽左各位嘅意見，我都同意三個地點各有可取之處，但我依然認為黃大仙係最適合嘅選項。唔知大家有冇聽過百家姓呢樣野？香港人有好多唔同嘅姓氏，例如姓陳、李、張等等。而其中一個最多人嘅姓氏，就係姓黃喇！好似我咁，我同我啊爸、我啊爺、我太爺都係姓黃嘅。而黃大仙都係姓黃嘅，所以我認為黃大仙對香港人嘅代表姓較高。未知大家會否考慮改變立場以盡快達成共識呢？」<br />\n<br />\n我嗰下呆左，諗諗下雖然膠膠地但起麻又冇離題，可能大家都係咁，又或者已經放棄左人生。跟住...<br />\n<br />\nA(本身揀旺角)：「回應翻頭先B同學嘅觀點啦。B同學就話因為佢同黃大仙一樣都係姓黃，所以佢揀黃大仙。聽完佢咁講之後，我都突然醒起，原來自己都係姓黃嘅人。根據我屋企管理處舊年做嘅統計，我居住嘅地方都係最多人姓黃。例如文具店嘅黃嫂啦、小食店嘅黃叔啦、樓上嘅老王等等。可見香港人大多數係黃氏家族嘅子孫。所以我讚成黃大仙呢個名可以呈現香港多人姓黃嘅特色，並決定將立場改為黃大仙，以助大家早日達成共識。」<br />\n<br />\nD(本身揀旺角)：「冇錯喇！我都好同意頭先同學嘅觀點。的確正如同學所講，唯有黃大仙先可以顯示香港多人姓黃。反觀旺角喺呢方面就稍有不足。旺角，只係一個角。但喺香港，姓黃嘅人就散佈喺每個角落，並唔係得一個角。好似我咁，我都姓黃，但我同其他同學就唔係住埋一個角。所以我都同意黃大仙可以呈現到香港嘅特色，並更改自己嘅選擇為黃大仙，希望大家達成共識。」<br />\n<br />\n算啦，大家又對望，其實都明架喇，都冇point好講了。我唔理喇！我地四個一條心，trust in 隊友！<br />\n<br />\n我(C)(本身揀迪士尼)：「聽左頭先同學嘅觀點，我都好同意。唔知大家知唔知華人仲有另一個名，就係炎黃子孫呢？相信香港人大部份都係炎黃子孫。炎黃子孫有個黃字，黃大仙都有個黃字。相反，迪士尼呢個名象徵住嗰隻老鼠嘅樂園。但香港人唔係老鼠嘅子孫，香港呢個地方本身都唔係樂園，而係煉獄。所以我都同意比起迪士尼，黃大仙更能呈現香港人係炎黃子孫嘅特點，並轉立場同大家一樣揀黃大仙。」<br />\n<br />\n淨左十秒左右，我仲望住留俾其他人講總結。點知呢個時候，連首論都冇出聲嘅E同學突然開口了。<br />\n<br />\nE：「唔好意思！正如霍金唔係姓霍、諾貝爾唔係姓諾呢個道理一樣，我諗黃大仙都唔係姓黃！黃大仙三個字係地方名！冇地方姓呢樣野！」<br />\n<br />\n隨着E同學嘅吶喊，計時器亦同時響起，呢個荒謬至極呢小組討論結束了。離開試場後，我同ABD同學相視而笑，並交換左contact，開左個全男嘅四人study group。<br />\n<br />\n真心覺得，比起呢題，成個2018中文oral嘅第一題，根本就係考小學生升中學用嘅。<br />\n<br />\nSource: 名校secrets"},{"pid":"17f5a65bb26c5a6661c5137a6b1970b50660564c","tid":604135,"uid":141387,"like":0,"dislike":0,"score":0,"citedBy":0,"replyTime":"2018-03-24T12:34:05.000Z","msg":"[2018DSE][oral地獄站名嗰題][全組姓黃嗰組] 😂hello 大家好 我係全組自暴自棄 率先離題嘅B同學。<br />\n<br />\n講返先 當下考完出黎同大家傾返 先發現原來我地根本冇人姓黃。😂 可能你地覺得我地係四個痴線佬 冇錯 睇翻C同學個po 我地嘅論點 確實係四個痴線佬。<br />\n<br />\n可能我自視過高 其實我地四個本身都係正常人 只係嗰下真係放棄左人生 你睇翻我地發言結構 套語回應展述論點比較 乜都做齊 仲有共識意識。 <br />\n我地四個只不過係對香港地名冇乜研究 運氣唔係咁好 崩潰並自暴自棄嘅小丑☺😊。 對比其他題目 尤其是比較簡單嘅題目 真係有常識就得。<br />\n有題乜乜 與好友政見不一時你會力陳己見vs保持沉默vs轉移話題 呢題直情有年卷二作文考過類似野啦 日校正常一定有做過有解過卷 試問又點會有人唔識？<br />\n真係好離譜 嗰D看法題 排優次題 簡單到？同地獄站名呢條有得比？考中呢啲垃圾題目嘅人係咪真係個個都對香港地名有認識？ 😊算啦 呢場考運氣嘅遊戲 大家一笑已之就算。所以 我打開份試題答題本嘅時候 已經崩潰左。<br />\n我開口帶領大家離題嗰下 已經放棄左。我地一直努力做嘅準備 所有練習 温過嘅所有古文同例子 已經化為泡沫。<br />\n<br />\n只係 我完全冇諗過ACD都會跟住我一齊 本身都有小小歉意 但之後傾翻先發現原來大家諗法都一樣😂。可能因為我地四個都係男仔 身高差唔多 又冇個靚仔 由入試場嗰刻開始已經有一種莫名嘅默契 兄弟之間嘅義氣。考完之後大家都交換左電話 仲開左個whatsapp群。<br />\n<br />\n冇計啦 只怪大家都對地名冇認識 我地已經睇開左 希望我地可以舒緩到marker監考左咁耐嘅壓力啦！<br />\n<br />\n不過其實都算好彩嘅 至少我地唔係講深水埗vs將軍澳vs火炭<br />\n如果唔係，A同學嗰句「我突然醒起，我都係姓黃嘅人。」可能要變成「我突然醒起，原來我係一個好中意喺深水底玩火同炭嘅大將軍。」 P.s真心嗰句 比起同三個毒男交換電話 梗係想同靚女換多啲啦！！:(<br />\nP.s2 地獄站名 冇打錯<br />\nSource: 名校Secret"},{"pid":"ae3d1d815293b149602832fe62affa72a070d36d","tid":604135,"uid":9732,"like":0,"dislike":0,"score":0,"citedBy":0,"replyTime":"2018-03-24T13:21:03.000Z","msg":"<img src=\"/assets/faces/normal/clown.gif\" class=\"hkgmoji\" />"}]}