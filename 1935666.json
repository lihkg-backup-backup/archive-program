{"tid":1935666,"cid":12,"subCid":0,"title":"天幕下的戀人","createTime":"2020-03-20T17:28:23.000Z","updateTime":"2020-04-04T13:16:59.000Z","uid":136529,"like":0,"dislike":0,"uniUserReply":1,"replies":[{"pid":"529a67db93ebc66ce2d138d690ba2390929e9778","tid":1935666,"uid":136529,"like":0,"dislike":0,"score":0,"citedBy":0,"replyTime":"2020-03-20T17:28:23.000Z","msg":"呢一晚，深藍嘅天色襯托住象牙白嘅月光，坐咗喺窗台隔離嘅Emily目光正投向滿天嘅星星。佢倒咗杯酒，開咗黑膠唱片機，播住嘅係佢近排好鍾意嘅Lofi hip hop純音樂，佢覺得好攰，返工好攰，同人傾計好攰，維繫一段感情好攰。有時，佢淨係想就咁自己一個坐喺度，放空又好，諗下嘢又好，同呢個世界隔離下。今日唔知對Emily黎講算唔算係一個特別日子， 因為佢啱啱同男朋友阿Roy分咗手。分手係Emily提出嘅，阿Roy都冇特別挽留，即使佢地已經一齊咗三年，而且佢地兩個都已經差唔多到談婚論嫁嘅年齡。分手對Emily黎講都黎得幾突然，佢自己都好詫異自己會做個咁決絕嘅決定。應該咁講， Emily從來都係一個好隨心同隨性嘅人，佢想做嘅嘢唔會經過太多理性嘅考慮就會行動。而喺感情方面，佢一向都好冇安全感，佢成日都質疑自己呢一世究竟會唔會搵到嗰個唯一，到呢一刻，佢都唔知阿Roy係咪佢嘅Mr Right，亦都可能係佢自己知自己事，每次拍拖都覺得自己同對方係天作之合，但結果都係分手收場，仲要次次都拍唔長，搞到佢成日都喺度諗究竟係咪佢自己問題。分手的確係因為阿Roy做錯咗啲事，但其實未至於去到Emily唔可以原諒佢嘅程度，Emily都係借呢件事做個中場檢討，睇下佢地兩個係咪真係應該繼續行落去。所以呢一刻， Emily淨係想要一個答案，佢唔怕過去三年同咗個錯嘅人一齊，佢淨係唔想同個錯嘅人一世，更唔想錯過咗個啱嘅人。佢淨係允許自己一晚嘅時間掙扎，佢知如果而家打比阿Roy，都仲有得返轉頭，但過咗今晚，所有嘢都會塵埃落定。<br />\n其實我地大部分人都好似Emily一樣， 都唔知愛情嘅本質係點，究竟可唔可以愛一個人一世，定係關係變淡係無可避免嘅事，冇人知。每個人都有自己嘅抉擇， 有啲人會揀自己最愛嘅人，有啲人會揀愛自己多啲嘅人，又有啲人浪漫主義會等一個大家都最鍾意大家嘅人出現，冇話邊個啱，邊個錯。依家的而且確係搵個人過世， 所以煩係正常嘅。"},{"pid":"14d783bbcb8681b7dabfb247ebdb4c560e2be8e8","tid":1935666,"uid":136529,"like":0,"dislike":0,"score":0,"citedBy":0,"replyTime":"2020-04-04T13:16:59.000Z","msg":"天幕下的戀人 - 如果可以 我希望你對我嘅殘忍可以黎得溫柔啲<br />\n<br />\n追溯返Emily冇安全感嘅源頭，就要講番佢第一個男朋友。<br />\n<br />\n嗰陣啱啱自己一個人去到美國讀大學，人生路不熟，識左個大佢一年嘅師兄Marcus， 大家都係香港人，又幾傾得埋，就開始成日一齊hang out，慢慢就一齊左。<br />\n<br />\n唔係話成間大學都冇其他香港人，但Emily性格都幾怕羞同唔鍾意社交，如果佢搵到一個啱傾嘅人就唔會去識新朋友，而且會好依賴嗰個人。<br />\n<br />\n嗰陣嘅Emily仲係一個對愛情充滿著幻想嘅女仔，中學讀女校令到佢好少同男仔接觸，佢以為世上所有男人都好似韓劇男主角咁好，亦到冇諗過自己竟然跌入咗愛情呢個陷阱。<br />\n<br />\n同咗Marcus一齊之後，頭三個月都維持嘅熱戀期， 簡直可以話佢兩個形影不離。Emily仲俾Marcus搬埋入佢個flat度住，兩個人朝夕相對，愛得火熱。嗰刻嘅Emily，一心諗住自己搵到白馬王子，可以話願意為Marcus放棄一切。<br />\n<br />\n可惜嘅係，Marcus好快就厭倦咗呢段感情，佢開始好夜先返屋企， 唔覆Emily嘅message。<br />\n<br />\n縱使依家Emily已經放低咗Marcus好耐，但佢永遠唔會唔記得佢地分手嗰個夜晚。<br />\n<br />\n嗰一晚Emily如常喺屋企等Marcus返黎，等到凌晨兩點佢都仲未見人。佢攤喺張床到，聽住出面酒吧嘈吵嘅電音，同埋啲外國人狂歡嘅尖叫。佢覺得無比嘅孤獨同寂寞，佢唯一可以做嘅嘢就係攬住張被喊。<br />\n<br />\n嘭一聲，三點十六分，Marcus終於返黎，Emily爬起身諗住去問Marcus仲乜咁夜返，點知聞到Marcus成身酒味。<br />\n<br />\n「你飲酒黎啊？」<br />\n<br />\nMarcus冇答佢。<br />\n<br />\nEmily已經紅腫嘅雙眼忍唔住再次湧出兩行眼淚，嗰下佢個腦一片空白，冇啦啦企唔穩跪咗嘅Marcus前面。 佢攬住Marcus隻腳，喊得更犀利。<br />\n<br />\n「我地分手啦。」Marcus完全冇理會Emily，講完呢五個字就轉身出咗門口。<br />\n<br />\nEmily唔敢相信啱啱發生嘅事。佢淨係好想留住Marcus，佢唔知點解Marcus可以咁殘忍。佢唯一知道嘅係，自己喺愛情面前，原來都可以係一個咁冇尊嚴嘅人。"}]}