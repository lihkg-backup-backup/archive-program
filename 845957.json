{"tid":845957,"cid":12,"subCid":0,"title":"［奇幻］［懸疑］《夢中殺人》","createTime":"2018-10-03T05:23:50.000Z","updateTime":"2020-05-08T17:09:36.000Z","uid":207156,"like":0,"dislike":0,"uniUserReply":2,"replies":[{"pid":"5e86603ef4cf0ce4998a52d95f704b3997f440c8","tid":845957,"uid":207156,"like":0,"dislike":0,"score":0,"citedBy":0,"replyTime":"2018-10-03T05:23:50.000Z","msg":"［楔子］<br />\n<br />\n04:35。<br />\n<br />\n空氣安靜到只聽到鬧鐘既滴答滴答聲。<br />\n<br />\n仲有我越黎越快既心跳。<br />\n<br />\n我情不自禁吞一下口水。<br />\n<br />\n我殺咗人。<br />\n<br />\n我又殺咗人。<br />\n<br />\n望住顫抖既雙手，彷彿已經聞到強烈既腥味。<br />\n<br />\n仲有鮮血。濃稠既鮮血。<br />\n<br />\n我四處摸索，拎起床頭個罐飲剩一半既雀巢咖啡。<br />\n<br />\n廉價既咖啡因無辦法平靜內心既洶湧。<br />\n<br />\n喉嚨突然好似塞咗件硬物，我猛然一嗆。<br />\n<br />\n「咳......咳.....」<br />\n<br />\n逐漸失去光澤既瞳孔。<br />\n<br />\n喉嚨上面個道極深既切口。<br />\n<br />\n腹部若隱若現既內臟。<br />\n<br />\n屍體倒臥係一片血海，身上雪白既外衣染上一片血紅。<br />\n<br />\n我殺咗人。<br />\n<br />\n嚴格黎講，我無落手殺人。<br />\n<br />\n我只係發左一個我殺咗人既夢。<br />\n<br />\n然後第二日，夢境就化為現實。<br />\n<br />\n死者外貌穿著、死亡時間、死因、死亡地點，同我夢入面所見一模一樣。<br />\n<br />\n屍體出現根本唔可能有，屬於我既指紋。<br />\n<br />\n呢種夢，我已經唔記得持續咗幾耐，亦無辦法停止。<br />\n<br />\n好攰。真係好攰。<br />\n<br />\n我攞起檯上面個把鉸剪，刀尖極其鋒利。<br />\n<br />\n深呼吸。<br />\n<br />\n如果呢個係一個噩夢，我幾時先會有醒返既一日？<br />\n<br />\n我閉上眼，然後猛力向頸動脈一刺。<br />\n<br />\n04:40。"},{"pid":"d505d363c5e3e18e7a619ab77bc9fa098235e56b","tid":845957,"uid":114834,"like":0,"dislike":0,"score":0,"citedBy":0,"replyTime":"2018-10-07T04:04:39.000Z","msg":"留名"},{"pid":"c63f1e34a7b46b09abfd057e5fecacf14cf096f0","tid":845957,"uid":207156,"like":0,"dislike":0,"score":0,"citedBy":0,"replyTime":"2018-10-10T17:30:16.000Z","msg":"如果你係抱著一種「現實邊有可能發生」既恥笑心態去睇我呢個故事，咁我覺得，你可以立即退出，然後繼續各自各既生活。<br />\n<br />\n唔係我痴線。呢件事係真實發生。<br />\n<br />\n話唔定，你身邊親人既離世，都同我有關。<br />\n<br />\n如果係，我只能夠講一聲，真係好對唔住。<br />\n<br />\n呢一切，並唔係我所願意見到既。<br />\n<br />\n如果你願意相信我，我好想你可以睇落去。<br />\n<br />\n衷心多謝願意相信我既你。<br />\n<br />\n我個故事，要由半年前開始講起。<br />\n<br />\n仲未自我介紹。<br />\n<br />\n  我叫做章柏言，我係一個大學二年級既學生，讀緊電影。我自小就有一個夢想，就係用影像去將我既故仔展現俾全世界既觀眾睇。<br />\n<br />\n我好享受觀眾完全浸淫係我故事個種陶醉，呢樣野特別俾到滿足感我。所以我好努力去睇唔同既書、電影，甚至寫唔少故仔出黎同人拍片。<br />\n<br />\n我身高175，至於外貌，只能夠講係不過不失。我曾經有一個女朋友，但自從佢去英國留學之後，我地既關係已經變得越黎越疏離。<br />\n<br />\n如果大家有睇過《Come On James》個篇潮文，大家都應該知道同理解到我同佢會散既原因。<br />\n<br />\n我重視既係夢想，佢重視既係安穩生活。<br />\n<br />\n當大家價值觀開始出現分歧，就黎大家分開既日子唔遠。<br />\n<br />\n講遠咗。<br />\n<br />\n半年前，某個星期二既夜晚九點半。<br />\n<br />\n「德國表現主義既重點係要用外在表達內在情緒，通常會運用扭曲同埋誇張既佈景同燈光去渲染氣氛，甚至附有幻想同驚悚元素.........」林教授係講台滔滔不絕。<br />\n<br />\n對我黎講，每逢星期二夜晚8:00要上一個半鐘電影歷史係一種不可言喻既折磨。尤其是林教授完全無高低起伏既聲線，絕對係另類既催眠曲。<br />\n<br />\n「喂，今晚食唔食糖水？我請。」我個好朋友肥龍戴住耳機係度玩4399小遊戲，完全唔在意林教授既存在。<br />\n<br />\n「唔啦，聽日仲有堂八半。我瞓多陣唔好？」我決定抄筆記，如果唔係真係會瞓著。<br />\n<br />\n「乜咁唔俾面呀，走堂啦頂你。」肥龍大力敲打鍵盤。<br />\n<br />\n「仲走堂？因住你要deferr呀。呢D野，真係不了。」我眼皮越黎越重。<br />\n<br />\n「做大學生做到你咁守規矩，唉.....」聽到林教授話落堂，肥龍急不及待收起部Macbook。<br />\n<br />\n「聽日再見啦。」我拎起背囊，見到肥龍奸狡既眼神，我聳聳肩。「啊唔係，係唔聽日唔見。你成日要我幫你剔attendance，因住收尾嗰幾年呀。」<br />\n<br />\n「橫掂你咁準時，幫我剔埋有乜所謂呀。」肥龍奸笑。<br />\n<br />\n我嘆氣。「係咁先啦。」然後離開講堂。<br />\n<br />\n我住屯門，返屋企同返學大部分時間都係係地鐵度過。<br />\n<br />\n呢一日，我亦都唔例外咁搭地鐵歸家。<br />\n<br />\n你問我點解咁蠢唔住Hall？<br />\n<br />\n基本上，當你可以住到Hall既機率同你抽到公屋既機率一樣咁低既時候，你都只能夠認命。<br />\n<br />\n但係好神奇既係，我好享受搭地鐵個種安靜既感覺。<br />\n<br />\n望住車窗外呼嘯而過既風景，戴起耳機聽著音樂，所有煩惱好似一掃而空。<br />\n<br />\n今日車上面既乘客唔多，係我呢個車卡只有寥寥幾個人。<br />\n<br />\n好平靜。真係好平靜。<br />\n<br />\n今日究竟發生咩事......平時都無咁濃既睡意.....<br />\n<br />\n突然頭特別痛，我忍唔住按揉太陽穴。<br />\n<br />\n「下一站天水圍.......下一站天水圍（普通話）.....The Next Stop is Tin Shui Wai.....」<br />\n<br />\n真係好眼瞓.......我雙眼好似綁住幾塊好重既鉛。<br />\n<br />\n一束強光閃過。<br />\n<br />\n我陷入夢鄉。"},{"pid":"f6463c465bfc94e73c62a1a2657c005e00d02f9b","tid":845957,"uid":207156,"like":0,"dislike":0,"score":0,"citedBy":0,"replyTime":"2018-10-10T17:36:07.000Z","msg":"小弟第一次寫故<img src=\"/assets/faces/big/cry.gif\" class=\"hkgmoji\" /> <img src=\"/assets/faces/big/cry.gif\" class=\"hkgmoji\" /> 有寫得唔好既地方多多包涵<img src=\"/assets/faces/fs/wonder2.gif\" class=\"hkgmoji\" /> <img src=\"/assets/faces/fs/wonder2.gif\" class=\"hkgmoji\" /> 屌細力D<br />\n<br />\n會不定時更新<img src=\"/assets/faces/lomoji/05.png\" class=\"hkgmoji\" />"},{"pid":"d0ce8397260e9696f00d9ea4828a5e2b907a99e9","tid":845957,"uid":207156,"like":0,"dislike":0,"score":0,"citedBy":0,"replyTime":"2020-05-08T17:09:36.000Z","msg":"呢度係.......？<br />\n<br />\n我企咗係一條空無一人既街道，四處都係工廠大廈。此時此刻，天落住毛毛雨，泛黃既街燈映照住雨點落下，頗有講唔出既蕭瑟感。<br />\n<br />\n一架車都無。一個人影都無。<br />\n<br />\n世界末日？點解一個人都無既？<br />\n<br />\n我毫無方向感地一直向前行，過左收工時間既工廠區無咩人係正常既，我一路安慰自己。但沿途只係聽見自己既腳步聲其實都有少少膽怯。<br />\n<br />\n我摸摸褲袋，無銀包，無手機。<br />\n<br />\n有無咁黑仔呀？<br />\n<br />\n不遠處有一個著白色衫既女人經過。<br />\n<br />\n謝天謝地，終於遇到一個活人。<br />\n<br />\n「小姐！小姐！可唔可以幫幫我！」我向前衝。<br />\n<br />\n女人停低腳步望左我一眼，一臉狐疑。<br />\n<br />\n我逐步迫近，越來越看清女人的輪廓。女人頗有模特兒的氣質。似係新垣結衣溫婉可人的臉孔，搭配白色連身裙簡直係仙女下凡。<br />\n<br />\n女人見到我逐步迫近，一臉緊張，然後開始離去。<br />\n<br />\n「小姐！我無惡意架！我無手機銀包呀！」我亦加快腳步跟著佢。<br />\n<br />\n我都知係呢D天氣、無乜人既地方追住一個女人係幾令人心寒既。但係，無錢無得聯絡任何人既我依家唯一可以依靠既得佢一個啊！<br />\n<br />\n佢係咪運動選手黎，行得咁快既？<br />\n<br />\n追住佢近大半條街，我不但見唔到佢背影，更加開始喘氣。<br />\n<br />\n「呀！！！」<br />\n<br />\n砰！<br />\n<br />\n我被一個硬物擊中頭部，開始有少許昏厥。迷糊間我見到個個白衣女人。<br />\n<br />\n「去死啦鹹濕佬！」女人瘋狂尖叫，不停用硬物敲打我。<br />\n<br />\n「等一陣，誤會黎....」我用手臂不斷抵擋，個種麻痺全身既刺痛感越黎越強烈。<br />\n<br />\n如果真係死係新垣結衣手上我都死而無憾，但唔係呢個瘋癲緊既翻版結衣！<br />\n<br />\n「我叫你冷靜D呀！」無法睜開眼睛既我順著方向試圖撥開「結衣」既武器，捉住佢雙臂。結衣不斷掙扎。結衣一腳踹向我下體。<br />\n<br />\n呀！！！！我相當痛苦地按住下體跪係地下。<br />\n<br />\n結衣又再跑開，我試圖捉住結衣。<br />\n<br />\n「等一陣....」我又再企起身。<br />\n<br />\n莫名侵蝕地，我的腦海被一股突如其來而且濃烈既恨意。<br />\n<br />\n「我叫你等一陣呀！」我大喝。<br />\n<br />\n此時此刻，我既目標係要追到個女人。<br />\n<br />\n我快步衝上前，不經不覺間我地跑到去到觀塘海濱公園。<br />\n<br />\n「我叫你等一陣你就係唔聽！」我一手扯住結衣既頭髮，然後一手摀住結衣既口。<br />\n<br />\n結衣狠狠地咬左我一下。<br />\n<br />\n我強忍著痛楚。「點解你就係唔肯聽我講...」<br />\n<br />\n「點解呀！」<br />\n<br />\n天行雷。一道閃電劃過天空。雨越落越大。<br />\n<br />\n突然，結衣瞳孔放大，，亦都唔再掙扎。<br />\n<br />\n我低下頭，我既手上多左一把刀。<br />\n<br />\n我一手用刀插向結衣既腹部。<br />\n<br />\n點......點解會咁！？<br />\n<br />\n我馬上抽出把刀，結衣乏力地跌係地上，失去知覺。<br />\n<br />\n地面上開始滲透血跡，同雨水融合成一條血河。<br />\n<br />\n我望著自己雙手，雙手沾滿結衣尚暖既血。<br />\n<br />\n我.....殺人.......<br />\n<br />\n「先生....先生.....」<br />\n<br />\n我抬頭望向天。<br />\n<br />\n奇怪，點解成個世界都天旋地轉緊既？<br />\n<br />\n「先生！」<br />\n<br />\n我驚醒。<br />\n<br />\n眼前係一個港鐵職員。<br />\n<br />\n「先生，我地到屯門終點站架啦。要落車啦。」港鐵職員一臉責怪。<br />\n<br />\n我拍拍自己臉。<br />\n<br />\n屌，發惡夢。<br />\n<br />\n我呼一口氣，然後落車。<br />\n<br />\n等待掉頭既列車，我既腦海充斥著個個夢既畫面。<br />\n<br />\n太恐怖，太真實。個個根本唔係我。<br />\n<br />\n「往紅磡列車即將到達.....」<br />\n<br />\n我企起身，突然，玻璃幕門後面，有一個白衣女人！<br />\n<br />\n係結衣！？<br />\n<br />\n結衣用一種相當幽怨既眼神望著我。<br />\n<br />\n「你.....你唔好亂黎呀！」我驚恐地喝道。<br />\n<br />\n我四處張望。「有無職員呀！有人跌落路軌呀！」<br />\n<br />\n列車開始駛入。<br />\n<br />\n結衣依舊係路軌上面來回踏步。我拍打著玻璃幕門，但結衣甜笑地望著我。<br />\n<br />\n「你冷靜D呀！」我望著閉路電視，不斷揮手。「救命呀！」我再拍打玻璃幕門。<br />\n<br />\n列車越發迫近。結衣鼻孔同嘴角開始流血，臉上不變既甜美笑容彷彿變得相當猙獰。<br />\n<br />\n我打開手電筒，試圖照向列車司機。<br />\n<br />\n一個職員手持對講機走近。「先生！你唔可以拍打幕門窩！」<br />\n<br />\n「有人係路軌呀！快D叫佢停車呀！」我開始歇斯底里。<br />\n<br />\n我再望向結衣。<br />\n<br />\n列車駛過結衣，然後徐徐停低。<br />\n<br />\n「叮咚 叮咚」車門打開。<br />\n<br />\n我一臉茫然。"}]}