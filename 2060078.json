{"tid":2060078,"cid":12,"subCid":0,"title":"[純愛] 內置好人","createTime":"2020-06-11T11:14:50.000Z","updateTime":"2020-06-12T02:21:43.000Z","uid":281692,"like":0,"dislike":0,"uniUserReply":1,"replies":[{"pid":"06a39654b0df4cfc21cbf6781f82b38ff695d11b","tid":2060078,"uid":281692,"like":0,"dislike":0,"score":0,"citedBy":0,"replyTime":"2020-06-11T11:14:50.000Z","msg":"第一章 永遠的零？！<br />\n<br />\n「對唔住，你係一個好人。」<br />\n<br />\n「好啦，咁我地仲可以做朋友？」<br />\n<br />\n「梗係得啦！」<br />\n<br />\n呢句就係我最後聽到Vincy講嘅説話，之後連whatsapp都無再覆過我。今次係我第139次收好人卡啦，明明係佢約我出黎食飯，話有野想同我講，點知出到黎，就係想同我講我係個好人。<br />\n<br />\n大家好，我係呢個故事嘅主角阿風，自出生起，三十年來都未拍過拖。無計，我窮矮毒7肥，成日睇動漫，一季睇20零套新番，一日打幾個鐘機，又係頭油毒L，戴黑框眼鏡，想識女仔都難。唉，可能都係要A0毒足一世嫁啦...<br />\n<br />\n「無期望就無失望！」我一路同自己咁講，一路行返屋企。今日星期日，快啲返屋企沖涼瞓教，聽日又要返工，最。緊。要。返。工！我臨瞓前睇一睇部電話，無人揾你呀傻仔！我較完鬧鐘就返咗上床瞓覺，因為我習慣晒收好人卡，所以我一啲唔開心都無，係真嘅，真係一啲都無...咦，點解有幾滴眼淚嘅？可能熱得滯，對眼流汗啫...無幾耐我就瞓着咗。"},{"pid":"79154e6a7bf65fd28809dc8ac1836388d627edba","tid":2060078,"uid":281692,"like":0,"dislike":0,"score":0,"citedBy":0,"replyTime":"2020-06-12T02:21:43.000Z","msg":"第二章 新同事 （上）<br />\n「聽講今日有新同事黎喎！」小智係我隔離位同事兼死黨，好八掛，我地成日都會返工嗰陣吹水。<br />\n<br />\n「仲要係女仔，聽講好似好靚女，唔知會跟邊一team呢？」<br />\n聽完小智咁講，我都好好奇，究竟新同事係咩樣。咁啱我隔離有個吉位，可能會坐隔離喎。<br />\n<br />\n「唔知呢，唔係我嗰team掛...」<br />\n同小智吹完水，我就繼續做野，講真，我完全無期待...唔知個新同事咩樣呢？哎呀，一個唔小心，遊咗魂添！<br />\n<br />\n「Candy，你個位喺呢度，呢位係阿風，你短期內都會跟佢做野，交比你啦，阿風。」<br />\nHR同事Eva將新同事有帶咗過黎之後，就轉身走咗。我抬頭一望，心裏面嘩咗一聲，一個女神級嘅女仔，着住套suit企喺我面前。佢有住天使級嘅面孔，魔鬼級嘅身材，雖然無化妝，但係有種清新脱俗嘅感覺，如果佢做我女朋友就好啦。<br />\n<br />\n我即刻企起身，身為一個毒L，梗係要口疾疾咁介紹自己。<br />\n「你...你....你好呀，我...我叫阿風，歡...歡...歡歡迎你，請...請請坐。」<br />\n<br />\n「阿風你好呀，我係Candy，請多多指教！」<br />\n都唔知係佢第一日返工定我第一日返工，好似我仲緊張過佢咁，死火啦，第一印象咁差，之後如果想追佢點搞呢...<br />\n<br />\n雖然我講野口疾啫，但我工作能力係一流，係公司算係數一數二識最多野嘅同事，教新同事梗係無問題啦。我滿帶毒L最忌嘅自信，教新人做野。<br />\n<br />\n「拿，呢度呢就有幾份圖，咁樣咁樣做，咁樣咁樣畫，手板眼見工夫啫，唔識就黎問我啦。」<br />\nCandy佢做野好爽手，好快就畫好晒我比佢嘅圖。<br />\n<br />\n「做得好好！叻女！比啲心機，我睇好你！」<br />\n「過獎啦，都係你教得好啫。」<br />\n我心入面暗爽緊嘅同時...<br />\n<br />\n「鈴...鈴...鈴...」唔係掛，火警？<br />\n嘩，仲有煙添？喺咁驚嘅情況下，我不慌不忙，一手拉住Candy隻手。<br />\n「我地呢邊走啦！」<br />\n「好呀！」<br />\n我拉一拉下，咦？點解得返隻手嘅？隻手嘅主人唔知去咗邊，但係隻手仍然捉住我。<br />\n「呀！！！」"}]}